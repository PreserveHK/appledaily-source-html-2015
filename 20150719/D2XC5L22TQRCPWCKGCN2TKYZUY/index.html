<html><header><meta charset="utf-8"><title>大棋局：黃金悄悄地熊市 - Mr. Tregunter</title></header><body><h1>大棋局：黃金悄悄地熊市 - Mr. Tregunter</h1><p>金價徘徊1,200至1,400美元一盎斯已好一段時間，悶到大眾不為意，黃金可能已悄悄地進入熊市第二階段。剛過去嘅周五，黃金市場出現兩個標誌性事件，其一為金價跌穿近五年低位，盤中最低見1,129.8美元一盎斯；其二為中國公佈黃金儲備增長57%，中國對上一次公佈黃金儲備情況已經係六年前。<br>中國嘅黃金儲備一直予人諱莫如深感覺，2009年公佈黃金儲備只有1,054.6噸，但近幾年單係經香港入口黃金，每年動輒已過千噸，所以坊間都估中國其實一直靜靜雞買金，黃金儲備遠高於2009年數字。例如今年4月，bloomberg就估中國實際嘅黃金儲備已經達3,510噸，規模僅次於美國8,133.5噸。<br>世界五大黃金儲備國（見表），頭四位都係歐美先進國家，第五位原本係俄羅斯。受歐美經濟制裁及油價崩潰夾擊下，俄羅斯冇沽金不特止更加玩增持，目的係作一定程度去美元化。中國準備搶灘明年加入SDR，呢個時候將一直收收埋埋嘅黃金儲備公開，自然意在國際化一事上。</p><p>對於黃金嘅價值歷來爭拗不斷，好金者認為黃金係人類千年通用之貨幣，內在價值永存；不好金者認為現代貨幣系統已唔會走返轉頭，金只供玩賞，而且亦唔流行。正反意見其實都唔重要，重要嘅係睇央行取態。金如果係爛銅，全世界央行何必要有黃金儲備？黃金嘅價值係毋庸置疑，問題癥結在散戶無法體現黃金價值。就好似炒股，明明知道某隻股票資產大折讓，但硬係唔升。呢種情況只有莊家或大戶入主先有辦法將價值體現，散戶想收貨等升，唔好彩嘅話隨時坐艇十年八載。<br>央行亦有失手時候，1999年英國央行拋售黃金儲備將金價做落去，當時黃金由1980年開始已經行咗二十年熊市，英國央行出手將金價打到260美元一盎斯，嗰刻就見底。其後黃金升到2011年1900美元一盎斯見頂。從技術走勢角度，黃金牛市十二年，三花聚頂兩年，破1,500美元大頸線落，再由1,200至1,500美元橫行兩年，而且一浪比一浪低。上周五已跌穿五年低位，再向下殺一板機會非常高，則金價估計要殺到700至800美元先見底。<br>美滙指數92至95見短底後再展升勢，升穿100就係美元萬劍歸宗第二階段，閒閒地見120以上，屆時將會見識到何謂摧枯拉朽。<br><br>Mr. Tregunter</p></body></html>