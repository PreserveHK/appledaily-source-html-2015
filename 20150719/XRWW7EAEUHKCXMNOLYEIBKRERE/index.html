<html><header><meta charset="utf-8"><title>【飲食籽】北河　街市下的草根風情 </title></header><body><h1>【飲食籽】北河　街市下的草根風情 </h1><p>【飲食籽：搵食地圖】<br>它是個不愛休息的地方。<br>馬路的車聲，街頭的香味與叫賣，熱鬧的人群，圍繞着深水埗北河街市政大廈的井字形四條街—北河、桂林、基隆和大南街。由早至晚，不同的攤檔散聚，見證小販們努力生活的痕?。昔日，深水埗對出是一片汪洋，設有碼頭往來，使北河街成為貿易重地，同時聚集各種小販供應日常所需，成為社區生命力的來源。由來已久，它仍是以人情味和超低價為招徠的地方。</p><p>派飯慈善家　廿二蚊三餸飯</p><p>「做生意邊有人唔想賺錢，買到豪宅，但做做吓發覺自己好似首歌名《心太軟》，做人唔夠狠，好難賺到盡，所以自己賺唔到錢，咁多年都係住公屋，後來發現個心放喺慈善先發揮到我嘅功能，得到心靈滿足。」北河燒臘飯店老闆陳灼明帶點自嘲口吻說。這裏是有名的「窮人愛心飯堂」，一碟三餸飯，再送白飯一大碗，只賣22元，炒蟹蒸魚咕嚕肉番茄煮蛋廿多個餸隨意選，份量大，兩個人也吃得飽，多年堅持不加價，店子也幾乎沒翻新過。「我們曾經承諾只要夠交租、夠出糧就唔會加價。一個飯盒，最多只能賺幾蚊，所以我哋平日唔會浪費，寧願乜都慳少少，賣多幾個薄利多銷，維持舖頭嘅運作。」<br>為了收得平又做得好，他扭盡六壬，卻不偷工減料，像平日用的就是號稱第二靚米的金嘉禾米、生粉堅持用荷蘭或德國入口，拒用劣質國貨等等。自己既是老闆又是廚師，日做十多個小時，捱到金睛火眼，節省人手成本。朝六晚十，門外的外賣檔總是擠得水洩不通。「深水埗咁多年都係新移民基地，劏房最多，係臨時落腳嘅地方。呢度窮人最多，唔做啲平價嘢點得？自己有能力就幫助有需要嘅人。」幫襯的人，以基層人士最多，有各式各樣的人，他見怪不怪。「試過有阿婆叫我飯裝大碗啲，又叫我送湯送呢樣嗰樣，煩咗我幾轉，送俾佢唔係問題，我最怕煩。」明哥笑說。除了推行「飯券」計劃，也定時推出免費飯餐，更不時派發飯盒予有需要的人。</p><p>北河燒臘飯店<br>深水埗北河街54號</p><p>奶茶王　半世紀的茶方</p><p>「呢杯奶茶，我由後生飲到𠵱家有埋孫，咁多年都冇變過。」年約六十多歲的周女士說。華南冰室最受歡迎的，是一杯奶茶，像周女士的老街坊，上了這裏的奶茶癮，不能不來，大部份更是銀髮一族。這條奶茶秘方有半世紀歷史，是八十六歲的老闆周焯騰研發。用粗、幼茶葉和lipton茶包溝成茶膽，反覆拉兩次才入杯，早在幾十年前，已率先採用黑白奶，茶奶比例剛好，沖出來香濃幼滑，日沖百幾杯，從未失手。「當年黑白奶訂做奶茶杯時，有問過我意見，睇吓杯嘅大細厚薄啱唔啱，單係咁就知我哋幾認真。」他中氣十足地說。<br>1959年，他在荔枝角道開了豪華冰室、豪華餅店，1978年，再開華南冰室，不過最後豪華相繼結業，只餘下華南一間。「呢度街市以前咩都有得買，古靈精怪，連野味都有，好似穿山甲、果子狸，所以人流好旺，連帶冰室由朝到晚都逼滿人，𠵱家人流已經少咗。」改變的，還有門前餅櫃裏各式的懷舊西餅，像合桃蛋糕、卷蛋、蝴蝶酥，以前是自家餅房炮製，現已轉為供貨，但不變的仍是那香滑奶茶，始終如一。</p><p>華南冰室<br>深水埗桂林街87號地舖</p><p>深水埗正店精選</p><p>全港最平麵包店</p><p>基隆街由街頭走到街尾已有五六間麵包店，可想而知競爭如何激烈。店舖惟有各出其謀，其中一間每逢下午便以特價包速銷，5元3個菠蘿包或雞尾包，5元2個火腿蛋包，新鮮出爐，近乎全港最平。</p><p>車仔麵包西餅<br>基隆街256地下</p><p>粉麵博物館</p><p>店是前舖後工場，已有超過半世紀歷史。門外擺滿各式各樣的麵類，由傳統的全蛋麵、蝦子麵至日本的拉麵烏冬都有售，還有不同種類的通心粉，稱得上是粉麵博物館，平日最多街坊熟客幫襯。除了門市外，還供應附近麵檔食肆。</p><p>德明粉麵廠<br>基隆街254號地下</p><p>街坊價包點</p><p>在基隆街已有兩間分店，是後起之秀。點心選擇極多，花多眼亂，除了有十多款的包點外，還有各類點心、蒸飯，以一盒盒的發泡膠盒裝好，其中以金黃色的沙翁最吸引，一盒有四個，只是十三元，雖然主力做街坊生意，但質素不俗。</p><p>包點料理<br>基隆街256號</p><p>懷舊老餅店</p><p>港式傳統老店，已有三十多年歷史。食品價格親民，店專賣懷舊中式糕餅，鹹的甜的均有，如缽仔糕、合桃酥、雞仔餅等，連坊間少見的雞屎藤、白糖糕都有，不同時節，更會供應不同的應節食品。坐擁自家工場生產，食品大部份以人手包辦，保證新鮮。</p><p>生隆餅家<br>北河街68號</p><p>老酒樓吹水站</p><p>開業於1936年，是深水埗老茶客平日最愛吹水聯誼的地方。以點心靚和水滾茶靚為招徠。設有茶倉放置茶葉，以普洱最有名，以茶為先；傳統點心如節瓜甫、豬肚燒賣等，仍可在信興找到，每次點心車一出，茶客總爭先上前搶奪心頭好，這種街坊風味絕非剔紙仔可比。</p><p>信興酒樓<br>桂林街93號地下</p><p>越南正宗河粉</p><p>北河街街市熟食中心，環境地踎，但卻有一間越式食肆，引來不少名人捧場。老闆關強是越南華僑，做法正宗，招牌越南生牛肉河配牛湯，味道濃厚，並配上蒜頭、醋、青檸等材料，另有即沖即滴的越南咖啡，夠風味。</p><p>芽莊城越南牛肉粉<br>深水埗北河街市政大樓2樓熟食中心10號</p><p>不夜天趁墟</p><p>入夜，當店舖陸續打烊後，一架架大小貨車駛入，擠得水洩不通。每晚約七八時，便有近百地攤沿街兩邊開攤擺檔，一個接一個，幾乎沒有空位，賣的多是二手貨，堆積如山、亂七八糟的，莫笑它們不值一哂，卻吸引各方奇人異士拿着電筒照明尋寶。<br>約六十多歲的娟姐是深水埗的街坊，在這裏擺檔已有兩年歷史，她有五個小地檔，賣的是兩元至二十元不等的雜貨。「我六點幾就嚟霸位，今日未開過市，你幫我買少少嘢？」不願上鏡的她以懇求的口吻說。她賣的二手貨，部份是在家中剩餘的物資，像子女的手錶首飾、衣服，有些則是朋友送贈。「我剛剛做完手術，諗住賺錢幫補吓，搵得幾多得幾多，呢度係一個尋找生計嘅好地方。」</p><p>記者：何嘉茵<br>攝影：伍慶泉、劉永發<br>插畫：麥震東<br>編輯：李寶筠<br>美術：黃創泰</p></body></html>