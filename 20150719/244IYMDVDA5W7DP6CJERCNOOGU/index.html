<html><header><meta charset="utf-8"><title>【七筆思議】風人院：兒時玩伴 - 杜如風</title></header><body><h1>【七筆思議】<br>風人院：兒時玩伴 - 杜如風</h1><p>自從上次拍攝《東京攻略》，小妹首次踏足中野的Broadway商場。查實我對figure公仔同二手錶都冇乜興趣，但顧及節目要多元化，就拍給男觀眾看啦！<br>正當小妹心想：「唉，拍呢集實悶死我啦！」轉個頭：「嘩！《男兒當入樽》球衣呀！仲要全隊都齊㖭呀！4500yen咋！」這套漫畫，是我學生時代迷得最深的一套，由於自己中學時是籃球校隊，至愛Michael Jordan，所以這套仿自Chicago Bulls為骨幹的漫畫，我又怎能不看呢？然後我隨即買了兩件球衣，一件三井壽、一件宮城良田，今次不是買Michael Jordan的球衣，但一樣興奮！</p><p>發現黃金戰士</p><p>再行兩行，遇到的都是我不認識的figure公仔，唯一說得出口的，就是海賊王，知道他現在很hit，但一集都未看過！然後，被我在飾櫃的最低一格發現了新大陸：「黃金戰士呀！」問比我年輕的導演知不知道那是甚麼東西，「呢，個戰士會變打火機嗰個呀！」他毫無概念，「咁呀，我有嘢講呀，你拍啦！」兩人席地而坐，「拍得未？」「你得我得！」「咁我開始啦喎！」導演以為我會說些甚麼，怎料，小妺一開口就唱歌：「～烏蠅都嚇死，貓兒都嚇死，周身機關了不起，是用純正黃金來造你，自動變戰士～聰明伶俐神力更犀利～」導演即時叫cut！「喂，我仲有成首未唱完呀！」「如風，我知你識唱，但係我哋出唔到咁多㗎！」「咁你又知唔知係邊個唱㗎？」「我點知啫？」「係胡渭康唱㗎！」「嘩！小虎隊？」「呀，仲識啲嘢喎！」「係你老啫！」「你好嘢！」</p><p>為小露寶掙扎</p><p>然後，「嘩！好大個小露寶呀！」一個兩呎高的小露寶！此刻，我已經沒有留意有沒有roll機，便情不自禁地大大聲唱：「～大踏步神情確威武，小子大名露寶，人人皆知道～小露寶嚟啦！」（仲做埋動作㖭！）<br>同行的團友，當然有人老過我：「嘩，呢隻原裝嘅小露寶賣一萬yen真係抵呀！如果我屋企夠大，我一定買返去！Helen你買啦！」我的確掙扎了很久，價錢相宜之外，我確實未見過咁大個小露寶，但我的家裏還容得下這一大嚿被我阿媽稱之為「垃圾」的東西嗎？買咗返去，必定鬧死！</p><p>失守買美達露</p><p>好，最終還是理性地放棄了我心愛的小露寶，再逛逛，嘩！這個真的自制不到了！就是《銀河鐵道999》裏面的女主角美達露呀！好靚呀！老實說，我完全沒有這套卡通片的記憶，當時真的太細個了！印象中只記得裏面的女主角很美，永遠穿黑衣服，一把長長的金色秀髮，嘩，直頭靚過Barbie多多聲呀！這個美達露小妹很久很久之前在Kiddyland買了一個玩具的，之後就冇見過了！<br>結果，我買了兩個美達露，然後又被我發現一個用鐵造的「小小露寶」，因為他只得手掌咁大隻，所以我稱他為「小小露寶」！<br>嘩！一個平平無奇的商場，裏面原來載有這麼多寶藏、這麼多童年回憶；回憶永遠是最珍貴的。做人必定要懷着赤子之心……「欲求快樂藥，最好是童心！」</p><p>風人院</p><p>撰文：杜如風<br><br>旅遊節目：《流行東京1,2》阿四，《風行全世界1-5》幕後黑手，《流行首爾》 眾矢之的。著作：《風行系列1-7》<br><br>本欄逢周日刊登</p></body></html>