<html><header><meta charset="utf-8"><title>【馮仁昭四圍超】陪亨亨台北出差　嘉欣Jayden放暑假</title></header><body><h1>【馮仁昭四圍超】陪亨亨台北出差　<br>嘉欣Jayden放暑假</h1><p>颱風蘇迪羅之前橫掃台灣，造成唔少傷亡，更令唔少來往香港同台北兩地航班延誤，好似台星楊丞琳就滯留香港機場，搞到有家歸不得。<br>而大美人李嘉欣噚日就趁颱風一走，同老公許晉亨、4歲囝囝許建彤（Jayden）飛咗去台北，同行仲有佢家姐李嘉明同埋囝囝、助手、化妝師，佢哋抵台後，獲安排行禮賓通道低調過海關。</p><p>嘉亨白Look現身</p><p>嘉欣穿着住印花tee襯白長褲同白帽，化淡妝嘅佢依然星味十足，而亨亨就着西裝白tee襯短褲，有架黑色保母車早已stand by接送。全團人只得亨亨一個男人，所以要肩負起照顧成家人嘅責任，並且「廿四孝老竇」般搭實Jayden膊頭。着綠色tee嘅Jayden更有黑超傍身，盡顯小小富三代嘅神氣。<br></p><p>Jayden越大越靚仔，長高咗唔少，眼仔睩睩、青靚白淨似足爹哋，遺傳咗父母優良傳統，見佢充滿好奇心周圍望，又同表哥仔雞啄唔斷傾唔停，兩表兄弟應該放暑假去旅行好興奮。助手率先安排兩個小朋友上車，嘉欣、嘉明同亨亨之後先逐一上車。本報噚日有打畀嘉欣，佢就表示：「嚟台灣陪老公洽談生意，順便帶個仔去體驗台灣文化。」<br>撰文：馮仁昭</p></body></html>