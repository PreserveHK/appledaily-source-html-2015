<html><header><meta charset="utf-8"><title>中環在線：話你有性格其實叫你唔好撈《小人國》導演踢爆上司心聲 - 李華華</title></header><body><h1>中環在線：話你有性格<br>其實叫你唔好撈<br>《小人國》導演踢爆上司心聲 - 李華華</h1><p>有無諗過，上司忽然好聲好氣問你「最近係咪有心事呀？」係真心關心你，還是另有諗法呢？W創作社前年炮製舞台劇《小人國4》，其中一段「卸膊操」熱爆YouTube，擊中唔少打工仔嘅心聲，今年《小人國5》加一段「謎語操」更爆笑，老闆假意關心，其實心裏係話「你最近做嘢好唔掂」，呢段片如放上YouTube，肯定更爆。</p><p>【老闆日常「 謎語 」】</p><p>卸膊操引起打工仔共鳴</p><p>W創作社創辦人兼《小人國》導演黃智龍喜歡用生活化嘅題材，創作《小人國4》時，大家興起跳鄭多燕，佢想以寫字樓做題材創作其中一段，諗起打工仔最憎人卸膊，佢以自己經驗，度咗9句口訣，配合鄭多燕式動作炮製「卸膊操」，例如低層卸膊時，鍾意講「我真係唔覺得我錯囉」，高層卸膊就會講「我冇印象我有咁講過」，聽落似曾相識。<br>今年佢推《小人國5》，原先冇打算做「卸膊操」，佢覺得再做「好娘」，後來俾佢搵番另一堆口訣。原來佢做完《小人國4》，隨即有「謎語操」idea，想講上司口講與心講嗰句。<br>好似上司喺放工前話「可唔可以傾多5分鐘」，實際上係叫你「搞掂先至好收工」；表面話「你都好有性格喎」，其實心裏躁底鬧爆「咁×勁就唔好喺度撈！」<br>「卸膊操」加「謎語操」放喺《小人國5》最尾，扮上司嘅王菀之有份參與演出，輕易引起觀眾共鳴人人笑住走。<br>《小人國》系列由2007年開始第1集，做到今年第5集，觀眾總數由5,000人，到今年2.5萬人，表演場地由壽臣劇院到演藝學院，當然唔係單靠「卸膊操」與「謎語操」。<br>《小人國》之所以受歡迎主要因為劇中，每個故事都與市民息息相關，能產生共鳴，雖以喜劇手法演繹，少少胡鬧，但又引人深思。《小人國5》仲有講大家今日離不開手機，唔少人無常識又鍾意四圍投訴等等。<br>黃智龍今次專登減少政治題材，唔係怕，而係佢發現社會氣氛轉變，大家目前覺得好累，好想歇一歇，觀眾會覺得「現實面對嘅困局，改變唔到，入去劇場提番我又點呢？」<br>的確，荒謬事情無日無之，大家最需要可能係開懷大笑一下。<br></p><p>黃智龍曾任傳媒老總</p><p>黃智龍1999年成立W創作社，包辦編劇與導演，至今推出28套舞台劇。佢之前喺傳媒工作，《蘋果日報》創刊時負責娛樂版，之後曾任《忽然1周》與《飲食男女》總編輯。<br><br>李華華<br>mailto:LiWaWa@AppleDaily.com</p></body></html>