<html><header><meta charset="utf-8"><title>胎盤前置高危孕婦梁政珏陀仔27周　出血入院</title></header><body><h1>胎盤前置高危孕婦<br>梁政珏陀仔27周　出血入院</h1><p>現年34歲、有「咪神」之稱的梁政珏，今年1月14日在港註冊結婚，低調嫁給比她年長10歲的生意人何思源（John）。早前她宣佈一索得男陀B仔，目前已經懷孕27周，但梁政珏有胎盤前置及胎盤位置偏低問題，所以懷孕以來一直小心養胎，亦已計劃開刀生產，惟前日早上她突然下體出血，要報警急送醫院，醫生恐BB隨時出生，已令她要留院，全面卧床休息！</p><p>即將榮升人母的梁政珏預產期在今年11月，她曾表示因為遺傳了媽咪子宮後屈，兼有胎盤前置及胎盤位置過低問題，為免在分娩期間可能會導致出血過多，她已經計劃會開刀生。加上懷孕以來，梁政珏一直有嘔吐、頭暈情況，故她連月來亦乖乖聽醫生話留家卧床休息，直至早前精神好轉，才外出曬太陽，還到街市買餸煮飯畀老公食，前日她更準備到BB展為將出生的囝囝掃貨，未料早上在家突然出血，嚇得老公即時打999叫救護車將她送院。</p><p>心情緊張情緒不穩</p><p>本報昨日聯絡梁政珏，仍然在醫院留醫的她接受訪問時聲線明顯虛弱，她說：「係呀，我入咗醫院呀，多謝你哋關心。」提到前日早上call救護車入院，她說：「我𠵱家晚晚都瞓得唔好，噚日（即前日）我好早起身，坐喺梳化食早餐，菲傭姐姐發現我條裙有血，但我自己係唔知道，本來諗住即刻換衫去醫院，但起身仲流得多，所以即刻瞓番喺梳化，好彩菲傭姐姐好冷靜，即刻叫醒我老公打999叫救護車。」</p><p>懷孕以來，梁政珏承認近日心情特別緊張，睡眠質素變差，每天只能睡幾小時便醒，為了很小事又會喊到收唔到聲，梁政珏昨日透露：「醫生𠵱家要同我打針，話要令BB個肺健康啲，因為BB隨時會出世，但係BB𠵱家得2磅5安士，咁快出世都好危險，所以係好擔心。」問她是否要一直留院養胎直至BB出生？她說：「要住幾日睇吓醫生點講，其實噚日（即前日）我本來先去咗一間公立醫院，但醫生話我可能隨時會生，佢哋冇晒BB床位，所以再送咗我去另外一間醫院。」梁政珏亦表示因情況打亂了到外國產子的計劃，她說：「𠵱家冇可能坐飛機，不過我知道𠵱家香港冇私家醫院肯收我，因為我胎盤前置嘅程度去到type 4，即係最嚴重嗰隻，本來計劃咗去外國生，𠵱家都要打消呢個念頭。」</p><p>出血送院示意圖</p><p>拍拖紀念日好難忘</p><p>梁政珏昨晚亦有更新instagram，與老公及未出世的囝囝說了一番話，前日立秋她入院，兩年前的立秋，正正是她老公John的生日，她留言：「仲記唔記得第一年拍拖嘅surprise birthday party吖？我哋過得好開心㗎！估唔到兩年後嘅立秋，竟然晨早要報警叫救護車入院，仲要入夠兩間先夠皮。噚日真係好辛苦吖！先啱啱27周。」而她亦叫囝囝「唔好出世住」：「Johnsonbaby應承媽咪唔好早到好唔好？最多以後以後都唔再去街市喇！媽咪從來都未去過任何展覽㗎！之前一直都冇氣出街，本來諗住噚日一次過幫你準備好所有嘅嘢，遲啲就遲啲啦！你都唔好咁早吖！」<br>採訪：小米</p><p>　</p><p>【醫生話】胎盤蓋子宮頸口最嚴重</p><p>懷孕27周的梁政珏有胎盤前置情況，前日因下體出血要入院，本報昨日向家庭醫生關嘉美諮詢意見，關醫生說：「胎盤前置即係胎盤喺子宮底部，前過BB嘅頭部，有0.5％人會患上呢種症狀，有機會喺懷孕32周前或後，喺冇痛同冇先兆情況下，陰道無故出血。」關醫生又透露症狀分為1至4期程度，而梁政珏的情況，就是最嚴重的第4期，整個胎盤蓋住子宮頸口，大量出血機會較高。<br>關醫生建議孕婦：「如果遇到下體不明流血，應該立即搵醫生求助，透過照超聲波檢查再處理。」至於病人是否需要長期卧床？關醫生則表示要視乎情況及懷孕周期，醫生會評估情況對母親和胎兒是否安全或會建議早產剖腹，亦有部份要卧床直至生B。</p></body></html>