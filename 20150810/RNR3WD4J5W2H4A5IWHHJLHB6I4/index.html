<html><header><meta charset="utf-8"><title>滙海探戈：新興市場攬炒 - 奇兵</title></header><body><h1>滙海探戈：新興市場攬炒 - 奇兵</h1><p>美國上月新增21.5萬職位略遜預期，但對上兩個月的增長卻多過原先估計，夠冚7月之不足有餘，令市場對9月加息的預期升溫，加上油價為首的商品未隊完，拖累美股道指連跌七日，創四年最大跌浪，美元則連續兩周上升。<br>美滙指數上周升0.23%報97.563，是四個月收市高位，彭博追蹤的16種主要貨幣13跌3升。最差又喺巴西幣。澳洲央行上周議息時步新西蘭後塵，唔再話幣值過低，刺激澳元上周反彈1.5%，成表現最佳貨幣；四周前由總理率先開口話匯價跌過籠嘅紐元就連彈三周，收報66.24美仙。歐元和日圓處上落市，冇乜特別睇頭。本欄預期走勢有望突破的英鎊，就因央行議息時只有一位理事投票支持加息，比市場預期的少，令今年加息機會減低，結果全周跌0.84%，收1.5492美元。</p><p>印尼盾17年低</p><p>隨着聯儲局加息期漸近，摩通新興市場貨幣指數跌到新低，馬幣和印尼盾曾創17年低位，新興市場爆煲憂慮又成話題。但與當年的亞洲金融風暴不同的是，其時中國經濟發展如日方中，人民幣滙價偏低對區內國家構成重大壓力，被視為亞洲當年爆煲的催化劑，但家陣內地經濟唔多掂，人仔值難言低水，難再成為區內貨幣貶值的壓力根源，估計即使美國加息，新興市場應冇當年咁凶險。<br><br>奇兵<br>本欄逢周一刊出</p></body></html>