<html><header><meta charset="utf-8"><title>宋熙年約姊妹食飯公佈婚事陳智燊驚喜求婚　得咗</title></header><body><h1>宋熙年約姊妹食飯公佈婚事<br>陳智燊驚喜求婚　得咗</h1><p>近日娛樂圈喜事一單接一單，被喻為新一代筍盤的陳智燊（Jason）前晚在Instagram宣佈7.21在澳洲悉尼向女友宋熙年（Sarah）求婚成功；前港男黃長發前日亦與捷克籍模特兒女友Zuzana在捷克布拉格舉行婚禮，大哥黃長興即送現金作賀禮。<br>昨日30歲生日的宋熙年，前晚約會一班好姊妹食飯兼宣佈喜訊，胡蓓蔚、張曦雯等輪流在網上貼相及送祝福。Jason前晚在電話中透露，自己即日來回悉尼送驚喜，在宋熙年父母見證下跪地送花及戒指求婚，當天生日的宋爸爸笑到見牙唔見眼，一對戀人相擁而哭。宋熙年昨亦透過WhatsApp回覆：「好意外，非常難忘同感動，hard to describe in words！」<br></p><p>Jason：我好鍾意小朋友
</p><p>Jason、高海寧昨晚捧住一箱紅酒去上環出席新劇煞科宴，他笑說：「孝敬吓啲同事。」Jason被問送幾多卡求婚戒指？他大賣關子：「唔講嘞，不過係自己設計。」Jason自言為給女友驚喜花盡心思，問到Sarah爸爸是否好滿意？他笑說：「咁佢生日，我又咁錫佢個女，成件事大家開心，我哋都覺得好perfect。」計劃幾時生BB？他說：「原本諗住二人世界先，之後努力造人，但唔知實質幾時，我有四兄弟姊妹好熱鬧，我都好鍾意小朋友，三、四個都OK。」</p><p>前晚有份出席Ladies Night派對的陳爽，大讚Jason好識做：「Sarah係約埋幾班friend一齊慶祝，全班都係女仔，但Jason好gentleman，最尾出現幫大家埋咗張單。」可有催二人快生BB？她笑說：「Jason對小朋友好得，抱上手BB好快就瞓着，係典型好爸爸。」<br>採訪：嵐山、黃曉妍<br>攝影：陳慧安</p></body></html>