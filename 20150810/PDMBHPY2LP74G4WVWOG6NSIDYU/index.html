<html><header><meta charset="utf-8"><title>異動空間：想落場揀呢兩隻 - 魏力</title></header><body><h1>異動空間：想落場揀呢兩隻 - 魏力</h1><p>彭博引述消息話，阿爺準備加碼兩萬億銀救市，加上萬億金融債消息繼續發酵，基建、航運、港口股都炒起，令港股做番個小反彈。但望吓成交得714億銀，反映肯落搭的人唔多，好多股上午已做咗高位，下午打橫行極悶。無疑市場氣氛好番啲，有成千隻股票升，唔少戰友餓咗一排都躍躍欲試想落場。莊家大戶角度去睇，砌上去但引唔到人接貨，應該唔會咁易罷手，如果大陸冇事，港股有權挾多兩三日，阻力位於250日線24962點。<br>真係唔賭唔安樂，想感受吓賬戶數字上落也請注意，今次係博短線反彈，搶三番牌為主，死等清一色、大三元，隨時最後雞糊都食唔到。同時注碼要盡量縮細，只用組合資金的10%至15%，hit and run並嚴守止蝕。第一隻中國賽特（153），食正金融債條水炒基建，早前溢價配股引入北京城建道橋，每股1.426元，較現價1.23元高16%。圖表升穿10日線，小圓底回升，MACD剛轉牛差，可以一試。第二隻萬順昌（1001），5月以來成交異動，股災亦冇打散個棚，上日破橫行區漲7%，可小注追。<br><br>魏力<br> http://www.facebook.com/2012jason </p></body></html>