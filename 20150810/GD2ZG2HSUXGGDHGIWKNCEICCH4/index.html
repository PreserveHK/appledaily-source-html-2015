<html><header><meta charset="utf-8"><title>搞媒體搭雞棚（添馬男） - 添馬男</title></header><body><h1>搞媒體搭雞棚<br>（添馬男） - 添馬男</h1><p>《新報》結業，餘波未了。<br>社長接受《蘋果》訪問指以後newsroom內唔可以超過三十五歲，引起前員工不滿，公開聯署反擊，認為佢諉過於人，前員工在訪問中指摘管理層辦報方向不清，做新聞又要應酬外邊，先搞成咁。香港紙媒呢排輪住摺，《新報》之後就到《忽周》，《壹週刊》亦令人擔心捱到幾耐，莫非真係新媒體世界已經來臨，傳統紙媒死期到了！三十五歲以上mindset及skill set轉唔到就注定失業？<br>睇落去似層層，香港出現咗有雄厚資金背景嘅《端傳媒》同于品海投資嘅《自由人報》，主打都係流動平台，印刷只用作宣傳，仲有肥佬黎旗下動新聞，穩佔一哥地位，而且收入正持續上升，佔集團收益兩成以上。台灣繼《風傳媒》後，亦有至少兩大投資者磨拳擦掌搞網媒。大家諗清楚，新媒體至今未有成功的收入模式，係咪真係咁好景呢？蘋果動新聞背後有一報三刊提供內容，表面盤數當然好靚仔，但當紙媒人手流失，生產成本就會上升。至於《端傳媒》及《自由人報》，傳統大報投資格局，《自由人報》仲有梁振英競選辦設計大師又一山人揸旗㖭，換句話講即係燒銀紙速度仲快。<br></p><p>最重要是立場定位
</p><p>其實唔論新舊，總之係媒體，要營辦成功，基本原則冇變過，亦唔能夠以年齡來作區分。新聞製作適合以fb、手機、平板電腦睇，不過係新聞傳播嘅渠道，無疑後生仔易上手，但在技術層面根本無難度，𠵱家阿伯都識用App聽網台。不論新舊，媒體最重要係定位，即政治、社會及道德立場，如果新媒體繼續沿用「應酬」模式，同權貴交易，以維穩作主體，會死得仲快。因為新媒體消費者眉精眼企，免費選擇眾多冇感情可言，手指一掃就過檔。香港紙媒及亞視墮落，主因是應酬維穩主導新聞，當生意越難做，就越要靠其他利益幫忙，新聞變成宣傳品，死得，新舊媒體一視同仁。<br>美國網報一姐《The Huffington Post》，創辦人Huffington女士在05年由政治博客起家，都已經成五十幾歲先創業，靠的是自己及老公政治人脈關係，在奧巴馬競選時不斷爆料為人所認識，成形之後才被AOL收購做大霸佔市場。今日美國網媒百花齊放，有八卦爆料、有偵查、有新聞解讀，多由小本經營，具鮮明定位及個人特色開始，逐漸有資金入股，通過收購合併其他內容供應者壯大。好似香港先有一大筆資金，再搵傳媒人埋班，做大報形式登場，就唔多對路。尤其我一聽到對象是「全球華人」，唔知點解就頭痛。<br>我反而睇好《100毛》班年輕人，最似成功start up媒體，有立場、創意、個人風格，最重要係低成本運作，其實，香港仲有好多成功YouTube channel，商業及媒體潛力未被發掘。如果我有老細畀錢，在市場收購呢類小本經營新媒體仲好。還有，今時今日，又一山人在一眾年輕人眼中，唔單止無吸引力，仲係out，infographic乃專門的資訊設計專業，要對政治時事有一定認識、立場，同設計齊心標誌是兩碼子的事。<br><br>添馬男</p></body></html>