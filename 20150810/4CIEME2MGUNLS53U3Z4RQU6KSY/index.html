<html><header><meta charset="utf-8"><title>【壹週刊】辣著環球　無綫反口飛起Kelly吳雨霏</title></header><body><h1>【壹週刊】辣著環球　無綫反口飛起Kelly吳雨霏</h1><p>【壹週刊】閂埋門一家親的無綫，綜藝節目極度環保，鄭俊弘、吳若希、許廷鏗重複又重複，睇到觀眾叫救命。唔想收視愈插愈低，監製麥鎮東主動向環球唱片借將，成功得到陳慧琳、吳雨霏、盧冠廷幫手做下個月舉行的《星光熠熠耀保良》表演嘉賓。點知大台高層余詠珊又反口，突然飛起Kelly同吳雨霏，出爾反爾，再次辣着環球。<br><br>下月二十六日在紅館舉行的《星光熠熠耀保良》，是無綫年度大騷，監製麥鎮東為交功課，早於六月已向各大唱片公司敲門借將，當中包括有不少紅人在手的環球唱片。<br><br>「監製主動搵環球嗰邊幫手，對方亦即時做嘢度期，最後俾咗Kelly、Kary、盧冠廷同Robynn &amp; Kendy我哋。點知去到上個月底，突然話唔使環球歌手做個騷！」一名無綫人說。<br><br>據了解，無綫突然反口，全因高層余詠珊玩嘢。「Sandy話環球歌手一直唔肯簽歌星合約，年底頒獎禮亦唔肯撐場，所以無理由搵佢哋出大騷喎！」<br><br>度完期又話唔要，環球唱片對於大台出爾反爾，亦感不滿。「Kelly年底要開演唱會，已經忙緊籌備，Kary結完婚返嚟亦有好多工作要還債，佢兩個唔係得閒冇嘢做，無綫浪費我哋時間，以後再話要攞人幫手，真係要認真考慮。」一名環球員工說。</p></body></html>