<html><header><meta charset="utf-8"><title>執到正開餐搵助手掩護C朗帶索女模鬼祟夜蒲</title></header><body><h1>執到正開餐搵助手掩護<br>C朗帶索女模鬼祟夜蒲</h1><p>葡萄牙靚仔球星基斯坦奴朗拿度（Cristiano Ronaldo）自今年初跟拍拖5年的俄羅斯索模女友艾琳娜（Irina Shayk）掟煲後，感情一直處於空白狀態，近日終於有着落，C朗被拍到跟新歡Claudia Sanchez盛裝外出夜蒲，更不時緊張四圍望，神態鬼祟深怕被發現。</p><p>低胸吊帶赴會
</p><p>靚仔球星C朗回復單身仍未夠一年，但眼見索模舊愛艾琳娜已移情荷李活型男畢列谷巴（Bradley Cooper），自己更要加把勁，30歲的他本月初終於被拍到與疑似新歡於西班牙馬德里一同夜蒲，對方是現年23歲的西班牙模特兒Claudia Sanchez，當時Claudia打扮火辣，身穿吊帶裙上陣，誘惑度十足，C朗則着得西裝骨骨，有朋友及助手協助做擋箭牌的兩人，雖然沒有甚麼親密舉動，並刻意保持距離，一出門口便極速登車離開，但C朗對四周十分警戒。</p><p>宣傳香水認識
</p><p>據知C朗跟Claudia是於一個月前才認識，當時C朗於宣傳自己香水的活動上結識Claudia，二人亦分別將活動照片放到自己的社交網站，Claudia當時更留言表示認識C朗是「莫大榮耀」，可能感情未至穩定，所以C朗才打算保持低調，不過Claudia昨日再將一張二人合照放上網，似有意想將戀情公諸於世。<br>撰文：盧葦</p></body></html>