<html><header><meta charset="utf-8"><title>梁特掛帥的整風運動（添馬男） - 添馬男</title></header><body><h1>梁特掛帥的整風運動<br>（添馬男） - 添馬男</h1><p>特區整治知識分子，沙塵滾滾，殺聲震天，香港學者庇託於英殖良政善治，避過中式醬缸政治、泥漿摔角，殊不知大學桃花源九七後已變質，於是文人學者互片之醜陋面目天天公演，醫學院神醫變成誣醫，擅長思考方法的「哲學大師」，原來也是高智低能政治白癡。傳媒披露梁振英親自披甲上陣向馬斐森施壓，仲有跟手派幾位悍將闖將空降反斗大本營嶺南，可能鄭國漢校長唔多夠力，文化研究學系睇怕快將陷入政治風暴之中。</p><p>手段拙劣迹近鬧劇
</p><p>呢場整風運動，始於2012反國教，內地對香港知識分子及大學生不滿早早宣之於口，真正爆鑊是李克強出席港大百年校慶風波，港大校方處事有欠周詳，加上警察發神經，將港大及薄扶林道實施「準戒嚴」，結果總理一面灰，一心擺出討好香港知識分子姿態，最終敬酒飲唔成，就變成飲罰酒了。梁振英上場，深紅特首引發赤化恐懼，浸會大學一本國教小冊子「中國模式」亂七八糟吹噓共產黨成就，香港人反洗腦兼反共的集體情緒大爆發。跟手學民思潮崛起，而剛剛遇上政改，戴耀廷吹水提出佔中理念，學聯學民乘勢而上，將佔中由務虛變真做，佔領預演、九二二罷課、重佔公民廣場，最終迫使梁振英履行承諾，「總有一次要用防暴隊及催淚彈對付示威者」。<br>呢場特區整風運動遲早要來，問題由梁振英去執行，只會越搞越大煲，不單無法達到預期效果，而且會更進一步激化矛盾，令佔中、退聯及政改後本已冷淡及分裂的院校政治氣氛，重新活躍起來。梁振英革走民政事務局局長曾德成，要佢為青少年政治教育失敗孭鑊，目的係向北京表明今後整治知識分子、各大專院校及青少年工作，不再靠傳統左派，將由特首本人一把抓。大家在陳文敏事件中對梁粉之勇武，兼具爛仔味及劣質政治手段大開眼界。今次再派何君堯、陳曼琪入嶺南，肯定又係搞大龍鳳。總之任何政治工作由梁振英經手，總會大鑼大鼓慌死條街冇人知。就以「港獨鬥爭」為例，本來冇人理，但經施政報告一點評，《香港民族論》立即斷市，越鬥就越多人知，多人知就自然由邊緣進入主流。本土主義在大學內流行，梁振英功勞最大。當日高調砌港大《學苑》已經表示特首掛帥整風運動，但手段粗糙拙劣連建制派都擰擰頭。<br>共產黨處事作風是目標為本、注重細節、務實掛帥，點睇都好難理解特區整風運動會如此低水平，急就章，迹近鬧劇，尤其是太多小丑式人物幫腔。今時今日，在知識界搞統戰工作，已難上加難，當李輝之流成為學校建制代言人時，有頭有臉者一見政治就避之則吉。統戰工作是要爭取溫和中間派，將激進派邊緣化，而現時剛剛相反，是惡形惡相，有權大晒，呢種嘴面只有令中間主流同情被迫害者，哲學大師評建制派庸碌，其實大部份從政多年的建制派是有自知之明，所以先收起惡形惡相，庸碌而冇自知之明，先至係最大問題。</p><p>添馬男</p></body></html>