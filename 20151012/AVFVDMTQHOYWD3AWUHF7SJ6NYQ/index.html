<html><header><meta charset="utf-8"><title>【呠呠趣】瓦通紙砌凌志IS　會行會走識着燈</title></header><body><h1>【呠呠趣】瓦通紙砌凌志IS　會行會走識着燈</h1><p>有時藝術嘅嘢我真係識條鐵咩？好以凌志大費周章，搵嚟英國設計師同模型師，聯乘雷射切割公司LaserCut Works，再搭埋瓦通紙大廠DS Smith，幾大巨頭夾手夾腳用瓦通紙砌左架1:1凌志IS出嚟，除咗藝術之外都唔知講乜好喇。放心，係紙製唔係紙紥，貪大吉利是咩！呢部車用左7,000張10mm厚既瓦通紙，再以精準雷射切割出各部件形狀，再以極強黏合劑黐埋一齊，當然，骨子裏仍需金屬支架作承托啦。造型奇特出位唔在講，呢架紙製IS，居然仲識着頭燈，加上裝設左小型電池同摩打，仲可以載人周圍去添。駕駛艙亦模仿到有九成似真嘅IS，中控台上方仲有個紙做石英時計，相當搞笑。不過紙製IS應該經唔起落雨或行水氹嘅考驗，都係欣賞價值高於實用價值喇。<br><br>記者：徐影龍<br><br>宣傳片YouTube<br> https://www.youtube.com/watch?t=52&amp;v=pVlUIBKXVX4 <br><br>製作特輯YouTube<br> https://www.youtube.com/watch?t=205&amp;v=3F7DnWAhox8 </p></body></html>