<html><header><meta charset="utf-8"><title>中環在線：搵耶倫過橋　財爺暗戰CY？ - 李華華</title></header><body><h1>中環在線：<br>搵耶倫過橋　財爺暗戰CY？ - 李華華</h1><p>如果要講最識得利用facebook（fb）建立形象嘅政界名人，財爺曾俊華肯定數一數二。早排佢話政府有必要時會調整樓市政策，CY轉頭就跳出嚟話政府唔會減辣，搞到財爺好似講大咗咁。財爺噚日就喺fb上載跟美國聯儲局主席耶倫嘅合照，又透過網誌解釋，自己每次提到調整樓市措施，都係做「人肉錄音機」，一招四兩撥千斤幫自己解圍。</p><p>不改口風　怕被過份解讀</p><p>市場最近談論得最多，就係美國幾時加息，財爺噚日大約中午上載與耶倫嘅合照，即刻有好多網民畀like，唔少留言問財爺有冇問耶倫幾時加息。<br>財爺就順便喺自己網誌提到，正在秘魯首都利馬，以中國代表團成員身份出席國際貨幣基金組織和世界銀行年會，喺當地有機會與耶倫會面。<br>佢話，當然把握機會，問耶倫有關美國嘅加息步伐，但知道對方一定唔會答，情況有啲似記者朋友不時問佢，幾時會調整針對樓市措施一樣，佢咁多年都只能用「標準答案」，做「人肉錄音機」，否則一旦佢改咗口風，隨時被市場過份解讀，甚至造成不必要嘅震盪。<br>佢呢番說話，似係衝住CY去講，強調自己冇講大到，都係講阿媽係女人之類，只係有人過份解讀咗。唔知係咪避免又有人過份解讀，好鍾意玩selfie嘅財爺，今次只係正正經經同耶倫合照。<br>咁都啱嘅，財爺今年中喺北京出席亞投行簽署儀式，跟國家主席習近平握一握手，就即刻人氣急升，成為下屆特首熱門人選，如果好friend咁同耶倫玩自拍，令人唔開心就唔好喇。<br><br>李華華<br>mailto:LiWaWa@AppleDaily.com</p></body></html>