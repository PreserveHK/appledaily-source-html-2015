<html><header><meta charset="utf-8"><title>魚樂無窮：一隻平靚正國策股 - 唐牛</title></header><body><h1>魚樂無窮：<br>一隻平靚正國策股 - 唐牛</h1><p>港股上周五似弱還強，弱，因為升幅由最多452點，去到埋單只得103點，足足冇咗四分之三；強，因為上升股份有992隻，相對下跌股份552隻，升跌比例為64︰36。恒指力守50日線（上周五處22425點），睇番歷史數據，50日線往往係關鍵支持及阻力位，戰友十五十六唔知入場定離場，不妨望實呢個水位嘅支持力度。<br>「你成日話炒股唔炒市，做乜又學人講呢啲？」大時代錢多鑊氣足，大市就算有調整，個股依然輪流炒，指數升跌冇人理亦唔使理。不過，一連串股災過後，港股起碼廢咗一半武功，市場氣氛變得相當重要，點樣量度市場氣氛？正正就係恒指表現囉。弱市散戶雞飛狗走，只有旺市先留到人，個股正正係靠呢度力量支撐。<br>金風科技（2208）上周突破14元阻力後整固，回氣後有望再上，下一站直至16蚊！五中全會舉行在即，十三五規劃成為焦點，市場預期，風電發展目標將由200吉瓦上調至280吉瓦，作為行業龍頭，金風肯定贏在起跑線。事實上，汽車及內房相繼有國策扶持，作為中央重點培育嘅風電，肯定有好消息跟尾。金風中期盈利爆升2.8倍，大有turnaround味道，預測市盈率僅12倍，有基本因素支持，又有炒作憧憬，平靚正之選！<br><br>唐牛<br> https://www.facebook.com/tongcow88 </p></body></html>