<html><header><meta charset="utf-8"><title>隔牆有耳：世盃外圍賽　港隊大戰不丹數千港球迷　噓爆國歌 - 李八方</title></header><body><h1>隔牆有耳：世盃外圍賽　港隊大戰不丹<br>數千港球迷　噓爆國歌 - 李八方</h1><p>世界盃外圍賽，中港大戰仲未上演，日前中國足協就鬧出海報風波。餘波未了，兩地球迷再次隔空過招。噚晚喺旺角上演港隊對不丹，話晒都係自己主場，大批球迷入場撐港隊，全場爆滿。球賽開始前，循例都會先奏起國歌，點知奏到代表港隊嘅中國國歌《義勇軍進行曲》時，中港大戰就一觸即發，全場球迷齊心噓爆，由頭噓到落尾冇停過，完全蓋過晒歌聲。</p><p>內地人：要派解放軍</p><p>幾千名球迷噓爆真係唔睇得小，坐喺觀眾席幾乎一個音都聽唔到，有球迷仲將呢個歷史一刻拍低放上網，宣示主權。呢場港隊對不丹賽事內地都有直播，唔少內地觀眾聽到咁浩瀚嘅噓聲，起初都覺得難以置信，繼而就破口大罵。有內地網民鬧爆港人係「一幫不認親爹的敗家子兒」、「港狗」、「奴隸」，甚至話要派出軍隊。有心水清嘅內地網民就質疑，中央電視向來都過濾資訊，但今次居然冇中斷直播，「央視還清清楚楚地直播給全國人民看了！」<br>最後港隊大勝不丹7：0，球賽進行期間，一度落起微雨，有球迷撐起雨傘睇波。開波初段，亦有零星球迷撐傘表達心迹。</p><p>識睇睇留言</p><p>梅亞紮的小草：港狗真是噁心啊，不丹國歌是全場安靜，中國國歌時全噓聲，看來還是天佑女王好聽啊，當人不好嗎，非要當狗！<br><br>湯hanhanhanhan：香港就儍X，就那點出息了，連國歌都噓！<br><br>不是很色的狼：事實證明一國兩制不是長久之計，趕緊多派軍隊過去！<br><br>因紮吉--LNTS：要這樣的香港有何用？如今香港的年輕人一心一意做英國走狗，這樣的香港有何用？<br><br>資料來源：新浪微博</p><p>李八方<br>mailto:pf_lee@appledaily.com</p></body></html>