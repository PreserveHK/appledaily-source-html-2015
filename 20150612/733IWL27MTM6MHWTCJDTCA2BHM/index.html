<html><header><meta charset="utf-8"><title>見傲兒得寵心酸麥貝夷唔識𠱁大少　月薪三千</title></header><body><h1>見傲兒得寵心酸<br>麥貝夷唔識𠱁大少　月薪三千</h1><p>何傲兒早前「豪嫁」大名娛樂老闆林建名（大少），在簽約儀式上收4卡巨鑽；同樣跟過大少搵食的麥貝夷，兩年前不獲公司續約，至今仍未找到好「歸宿」。麥貝夷早前自費在西九龍中心搞活動，宣傳在YouTube自拍兼翻唱別人的音樂習作「Sing Sang Song」，她說：「今日呢個係啟動禮，搞咗兩個月，唱《誰願放手》、《愛很簡單》等好歌，每次拍唔同樂手，幾好玩。」</p><p>呻冇收過巨鑽</p><p>其實麥貝夷跟大少時都風光過，她與鍾一憲合唱《勾手指尾》在YouTube累積近400萬點擊率，但有傳傾合約時「唔聽話」被迫提早解約。麥貝夷無奈說：「係佢唔簽我，有失望，唔知點為之態度差，當時有委屈，過程有喊。」問是否唔識𠱁老闆？她帶點酸溜溜說：「我冇收過（巨鑽），或者我內斂啲。以前佢（傲兒）都有出活動，同uncle（傲兒爸爸）都好nice，好人有好報啦，我都希望自己有好報。咁佢做得耐啲，可能中間有啲協議啩，我都唔係好清楚。」</p><p>儲錢再謀發展</p><p>麥貝夷在名校瑪利諾中學畢業，並於浸會大學主修英文系世界文學，甚至連家庭背景亦與傲兒相似，家人同樣是做生意，早前因周轉問題賣樓，現跟家人租住親戚物業。她說：「屋企人含辛茹苦供我讀大學，問心一直好努力，但連最低工資都冇。」問她是否普通文員薪酬？她放聲說：「梗係冇啦，試過一個月得3,000蚊，搵得最多，試過儲埋幾個月都唔過5萬蚊，真係生活唔到。屋企人都有勸唔好做呢行，所以之前去咗廣告公司做公關，但其間亦有人搵我做舞台劇或微電影，唔想返工成日請假，見之前返工儲到啲錢，想再試吓呢行發展。」<br>採訪：嵐山</p></body></html>