<html><header><meta charset="utf-8"><title>智取大市：牛市三大換馬天條 - 晉佳</title></header><body><h1>智取大市：<br>牛市三大換馬天條 - 晉佳</h1><p>投資者喺牛三之中，心情特別忐忑，原因係明知呢種環境炒得一日得一日，冇可能長久，所以只要手上持倉喺大牛市點穴一日，就感到非常蝕桌。尤其近兩日，資金集中炒作央企重組概念股，其他二三線股只係微微向上，少啲定力可能都沽走好嘢、換入喺高位有調整風險嘅股票。喺冷靜同激情之間，各位要拿揑到中庸之道。<br>以晉佳經驗，即使遇上目前咁強嘅牛三環境，對於手上強勢股，點都要有番兩日耐性。換言之，一隻股喺連續兩日升市唔郁，第三日先至考慮換馬，而換馬對象一定要係股價升勢剛剛確立嘅股票，務求令整個倉位嘅上升空間、進攻力都有增無減，呢條就係換馬嘅第一天條。<br>第二條換馬天條，就係喺升市日當中，單日換馬嘅規模，唔超過整個持倉嘅20%，務求令持倉保持較高穩定性，以免喺市況波動之際打亂陣腳，高追低沽。單日換馬佔持倉比例因人而異，亦要因應各人size而定，呢個亦要閣下自己好好拿揑。<br>至於第三天條，就係每日做功課。每日收市後，都要望一望手上股票嘅圖表，然後細心諗吓下一日容許沽貨換馬嘅先後次序，務求將走勢最弱、最唔惜貨嘅股票沽出，將沽錯貨嘅可能性減到最低。<br>晉佳相信，只要做到呢三條，換馬嘅能力，起碼能夠提升50%。<br>講番大市，恒指剛剛強勢突破28000，第二浸升勢先至開始。不過，幾可肯定呢一轉升浪嘅速度，會冇4月咁快，原因係而家冇突如其來好消息出現，加上大戶已經唔需要好似之前搶包山咁搶貨，所以大市只會因應個別板塊有利好消息，先至逐格逐格推高大市，所謂逐格，可能係近期嘅每日200至400點。</p><p>阜豐走勢靚睇8元</p><p>咁樣仲好，畀夠時間二三線股輪流升，只要靚圖突破兼成交增加，追入相信冇乜閃失，強勢股當然係由佢放紙鳶。<br>噚日資金湧入央企重組概念股，但去到中石化（386）、中石油（857）都可以急升8%嘅時候，炒重組概念可能暫告一段落，晉佳依然覺得，二三線股都夠多選擇。<br>二三線股可以留意阜豐（546），呢隻全球味精行業霸主，同A股上市嘅梅花生物各分半邊天，但阜豐市盈率17倍左右，遠低過梅花生物嘅60倍。阜豐剛剛突破52周新高，走勢靚絕，8元應該冇走雞。<br>另外，上星期五晚唔少美國上市科網股升到爆廠，其中，亞馬遜今季首次將雲端業務表現獨立分拆一條數出嚟，證明雲端業務見得吓人，相關概念都有得炒吓。港股相關概念best choice可能係神州數碼（861），佢打算買入旗下神州數碼信息服務嘅新股，後者正正係專注自有軟件、服務、雲計算及大數據分析等業務，食應潮流，雲端業務仲要有主要股東聯想控股嘅龐大客戶群，想唔勁都難。<br>執筆時，神州數碼仲未公佈季績，如果條數靚仔，今日股價對辦，仍可追入，因為隨時炒番增長概念，首站上望16元。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>