<html><header><meta charset="utf-8"><title>隔牆有耳：霸氣梁太相吸林鄭眼球 - 李八方</title></header><body><h1>隔牆有耳：<br>霸氣梁太相吸林鄭眼球 - 李八方</h1><p>香港報業公會噚日舉行頒獎禮，向公會成員報章過去一年嘅出色報道同新聞相片頒發獎項。身為主禮嘉賓嘅政務司司長林鄭月娥入場前，花咗3分鐘睇展板上約70個得獎作品，其中駐足7秒欣賞其中一幅得獎新聞相。何解佢咁着迷？因為相中人就係佢自己本人囉。<br>而呢張相旁邊，正正係梁振英老婆梁唐青儀去年公開批評中大學者蔡子強涼薄、冷血、刻毒，並豎起兩隻手指嘅經典一刻；呢張霸氣兼搶眼嘅靚相，林鄭都忍唔住花咗3秒欣賞，臨走時眼尾都一直望住㗎。<br>林鄭喺致辭時話喎，睇過2014年嘅報界得獎作品，覺得去年對香港新聞界同政府都充滿挑戰、極不平凡，佢話喺佔領行動期間，有賴新聞工作者日以繼夜，爭分奪秒採訪報道，市民先至能掌握最新資訊，又話政府喺佔領期間一直便利新聞界工作，大讚新聞界維護公眾知情權，強調新聞自由同言論自由係香港成功嘅重要基石，政府會一如既往致力維護。</p></body></html>