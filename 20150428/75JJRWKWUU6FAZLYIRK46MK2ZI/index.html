<html><header><meta charset="utf-8"><title>隔牆有耳：經民聯男神考慮參選 - 李八方</title></header><body><h1>隔牆有耳：<br>經民聯男神考慮參選 - 李八方</h1><p>八方最近聽聞，火炭區有位法律界男神出沒，當區市民返工放工時偶爾都會見到佢嘅影蹤。經過明查暗訪，發現呢位令唔少師奶嗒糖嘅美男，原來係經民聯成員申偉基Ricky，身為律師嘅佢頻頻落區，相信點解有此舉動，大家心中有數。八方噚日搵過呢位現年32歲嘅Ricky，問佢落區時係咪有好多居民讚靚仔？佢謙稱覺得啲街坊對佢唔反感，強調自己唔太着重外表，只希望透過專業服務街坊。問佢落區有乜秘訣？佢話最緊要主動兼輕鬆，等啲市民覺得你易於接觸，從而敢於求助。咁係咪想喺沙田區嘅火炭選區出選先？Ricky官式回應：如果有機會，會積極考慮，旨在服務街坊。有傳公民黨可能會派出大律師楊岳橋喺呢區出戰，法律界大戰，估唔到會喺火炭上演。</p></body></html>