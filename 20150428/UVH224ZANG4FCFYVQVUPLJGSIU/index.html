<html><header><meta charset="utf-8"><title>金手指：一注獨贏買滙豐 - 孫柏文</title></header><body><h1>金手指：<br>一注獨贏買滙豐 - 孫柏文</h1><p>今日，呢篇文非常難寫。2007年7月30日，孫柏文寫咗篇題為「一注獨沽賣滙豐（005）」文。嗰篇文第一句同呢篇一樣。嗰日滙豐仲要升，收141元。兩日後上有線節目《Money Cafe》，喺該集因我深信金融危機嚟緊，企硬叫沽清重注花旗國次按嘅滙豐，青姐胡孟青用雞毛掃「啪」一聲打我屁股。</p><p>遷冊係要揀靠山</p><p>之後兩年滙豐點相信唔使再提，但就係憑嗰篇文，若有呢樣嘢，我應贏咗一次「香港財經演員金像獎最佳男配角」！當年我叫沽嘅原因，就係唔覺佢賬簿啲資產有佢話咁值錢。仲要因股東當時對滙豐根本唔當投資，而係宗教，以獅為神，令市價完全冇反映現實。今次呢？滙豐由千禧年開始學香港政府一樣開始「體恤民怨」，為安撫跑季度業績嘅基金經理，將行之有效嘅「平時極保守，唔憂做咁揀客，等金融危機，賤買資產」變成「積極進取」。仲要喺金融海嘯後，用朋友王弼嗰句，有如末代清廷被列強割據，一刀一刀俾美帝為首嘅政府們咁生劏。令滙豐人頭增長最快嘅部門，就係compliance。唔信？你試吓創業，做金銀實貨買賣生意，跟住去滙豐開戶口？驚你洗黑錢，唔得。<br>上周滙豐話搬，啲分析員計埋啲乜嘢慳稅、搬遷支出等。有如2007年，白癡。今次重點係佢哋要再揀靠山，英文叫regulatory arbitrage，即揀邊個管兼保護佢。英政府已證明唔會。當今世上邊個政府可以保護你唔俾美帝搞？唔知可以問長居深圳嘅張五常教授，冇錯就係中國政府。但中共本身都係Faust，你要有嘢換畀佢先保護你。滙豐有乜嘢換？現最能推翻中共政權，就係佢哋嘅金融系統出現97年印尼嗰隻危機，故習主席先要搞資本分配系統改革，而滙豐就可以喺呢個位成為有用之士，所以特區政府都話抱樂觀態度。八年前叫一注獨沽，今日滙豐已再冇信徒，我則叫一注獨贏。今日我亦會買我人生第一手滙豐，市場見！<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>