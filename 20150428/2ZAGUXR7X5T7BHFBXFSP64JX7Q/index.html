<html><header><meta charset="utf-8"><title>隔牆有耳：肥佬黎任紀錄片主角 - 李八方</title></header><body><h1>隔牆有耳：<br>肥佬黎任紀錄片主角 - 李八方</h1><p>由導演李惠仁花咗3年時間拍攝，片長118分鐘嘅紀錄片《蘋果的滋味》，今晚喺台灣公共電視播出，噚日則喺台北光點華山電影館舉行首映，入場觀眾仲每人獲贈一個蘋果。李導演話最初邀請《蘋果》創辦人黎智英訪問被拒，原本打算偷拍，點知肥佬黎後嚟say yes，最終咪入咗台灣壹傳媒同肥佬黎、相關主管及記者訪談。<br>佢話紀錄片會指出，直擊踢爆、狗仔文化、動新聞、有圖有真相、高度市場取向，都係壹傳媒經營特色，好似武俠小說嘅邪教，肥佬黎係最大魔頭，壹傳媒則係魔鏡；條片都提到狗仔隊喺台灣壹傳媒叫「專案特勤組」，仲訪談咗神秘嘅卧底記者，講吓點樣拍到前第一夫人吳淑珍起居等。最搞笑係公視董事長邵玉銘喺特映記者會中話，幾乎冇睇過《蘋果》，但《蘋果》係反映時代嘅鏡，民眾可買可不買，但佢應該存在。</p></body></html>