<html><header><meta charset="utf-8"><title>求驗客手記：教到冇成績仲開P歡送南華厚待馬里奧</title></header><body><h1>求驗客手記：<br>教到冇成績仲開P歡送<br>南華厚待馬里奧</h1><p>季中接掌南華帥印嘅馬里奧，噚日證實聽晚帶埋對菲律賓環球嘅亞協盃分組賽後，就會提前解約，改教傑志今季亞協盃嘅同組對手、馬超聯嘅柔佛DT。「少林寺」啱啱先宣告四大皆空，轉頭馬里奧即刻拋棄班和尚仔另謀高就，最好笑係球會仲幫呢位阿根廷教練開歡送派對！原來，《食神》入面嘅方丈好小氣係假㗎。<br>南華前日喺足總盃四強以一球不敵東方，今季肯定四大皆空之後，馬里奧賽後一度話過自己因為掛住屋企人，所以教到季尾就唔會續約走人。點知嗰頭講完，馬來西亞同日就有報章爆料，指當地超聯球隊柔佛DT已經同教練賀德「分手」，教緊南華嘅新教練馬里奧就會喺禮拜五上任。<br></p><p>教馬超柔佛　明演告別戰</p><p>少林寺噚日喺京士柏運動場晨操，備戰聽晚喺旺角場對菲律賓環球嘅亞協盃分組賽，淨係見到助教列卡度主持操練。以為馬里奧已經執緊行李之際，呢位58歲前華倫西亞助教身穿便服，喺南華副領隊高志超陪同下現身球場；佢換番件球隊polo後，再透過翻譯解釋去向︰「我本來都諗住做到季尾，但噚（前）晚突然收到柔佛嘅電話，覺得係個唔錯嘅機會，所以今（噚）朝去搵足主張廣勇商量；好多謝張生亦肯畀機會我，畀我提前解約。」高志超補充話：「球隊聽（今）日會同馬里奧搞farewell party，佢帶埋對菲律賓環球嘅亞協盃分組賽後，禮拜四就會正式離港，球隊高層稍後先會決定邊個帶埋餘下賽事。」<br>教練跳船仲有party歡送，呢啲老細真係難能可貴。但上任教練楊正光季初被炒嘅待遇就完全唔同；佢夜晚突然收到球會職員電話，被通知即刻唔使教，想同球員講拜拜都冇機會，farewell就更加唔使諗啦。 <br></p><p>威廉斥「責任上唔係咁好」</p><p>至於少林兵就各有睇法，翼鋒李威廉就話︰「教練離隊嘅消息都係啱啱先知。個人認為佢喺呢個時間走，責任上係咪唔係咁好呢？但佢要走都冇辦法，希望我哋餘下比賽打好啲。」連見慣世面嘅隊長陳偉豪都話：「球隊一季轉兩次教練又唔係未試過，但嚟緊仲要出戰亞協附加賽同亞協盃16強，唔多唔少都有啲影響，球員盡力去踢啦。」</p></body></html>