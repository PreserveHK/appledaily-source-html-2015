<html><header><meta charset="utf-8"><title>女神tea time：平到笑的毫子股 - Fifi</title></header><body><h1>女神tea time：<br>平到笑的毫子股 - Fifi</h1><p>港股禾雀亂飛，細價股喪炒，藍燈籠滙控（005）都喺憧憬遷冊下連升兩日。身邊有連股價基本概念都冇嘅朋友，都話想加入戰團，仲話一定要短炒，最好只係玩一日就爆升。問題係，一如內地傳媒報道，話於大牛市下，話好多股民患「賺錢焦慮症」。呢班股壇初哥，賺到個心雄咗，就將全部精神放喺報價機上，升跌一格都令心情大起大落。<br>如果散戶初頭玩，又唔貼市，就走去玩啲擺明短炒嘅股，心理壓力大之餘，輸咗都唔知咩事。唔係叫初哥買藍籌，但建議於熱門板塊，搵啲可中短線持有嘅股，拎個「炒股」感覺先。<br>上周推介嘅漢傳媒（491），至今升咗24%，都叫有所交代，今日推毫子股華建（479）。先講市值，至噚日收市只係3.3億，而家一隻主板殼5億，兩個字，超值。第二就係大股東兼主席柯俊翔官司多多，不斷俾人追債，仲搞到幾乎破產。大股東冇水，你可能擔心佢會用公司去批股抽水。咁你就真係唔使騰，事關佢持股只係10%，就算佢批股都唔夠票，所以極安全！<br>正因為佢少貨，即係話只要條街有人睇中，要敵意收購都好易，有心人一心要殼，自然大炒等炒，甚至係炒到去5億市值都不為過。大股東冇錢，根本毫無還擊之力，只有硬食。以5億市值計，即係每股0.199元，潛在升幅五成。近日股價終開車，可跟！<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>