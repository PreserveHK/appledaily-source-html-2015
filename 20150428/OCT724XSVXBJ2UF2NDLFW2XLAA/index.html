<html><header><meta charset="utf-8"><title>足動神經：車仔很悶但很強 - 波神</title></header><body><h1>足動神經：<br>車仔很悶但很強 - 波神</h1><p>當周日倫敦打吡完場笛響起，車兵，以泰利為首嘅一眾守將，即互相擁抱慶祝；眾將下半季高度發揮摩佬（圖）「守出冠軍」嘅重要指令，任務快達，不興奮才怪。<br>車仔𠵱家最快可以提早三輪（下周日）封王英超，過程比筆者想像中更輕易，佢哋更有力打破12/13球季曼聯埋單大勝曼城11分後，近10季冠、亞軍積分差距最懸殊嘅紀錄。摩佬領軍次季必捧聯賽冠軍的定律即將再一次應驗，但環顧主要對手，利記走咗阿蘇、曼聯易帥後上半季執唔掂、曼城主力老化；阿仙奴首循環大讓賽，痛失24分，計下半季至周日和車仔，大幅收窄到只共失八分，終力追不及。<br>相反車仔今季一出即放，季前買人眼光厲害；食英超回頭草嘅法比加斯暫交出16次助攻、歸隊嘅鋼門泰拔高爾圖斯，領車仔與修咸頓暫保持失球最少英超隊，以及上季西甲射球機器迪亞高哥斯達，甫加盟頭四仗已入七球幫球會全勝，係封王嘅基石。到季中，狠下決心放走另一攻擊主力舒賀爾尼，摩帥落柯打全民皆守，誓要保住優勢到尾。<br>站在投注角度，呢班波毫無霸氣，自從一月中大妙史雲斯5:0後，連埋周日作客和阿仙奴0:0，11戰未試過有一場聯賽贏多過對手超過一球。呢個咁「穩定」嘅走勢，相信周日坐在場內觀戰嘅前阿仙奴領隊格拉咸，喺80年代尾起帶「兵」，曾以悶蛋足球兩奪聯賽錦標，會有同感。<br>除咗主守，唔怕用冇鋒陣，摩佬最勁用人盯人；上仗突派泰利接班人葛特蘇馬推前任防中，嘜死曼聯費蘭尼，今場伊雲洛域喺右邊不斷侵犯阿歷斯山齊士，全場個人認為表現最好嘅無名英雄尼曼查馬迪，緊追奧斯爾，非常成功。<br>場外，𠵱家亦冇人夠摩佬拗，反寸阿仙奴錦標荒更悶蛋，佢贏！強調車仔係除曼城外，係攻力最強球隊（車仔今季暫入65球），佢贏！不過細心睇，車仔暫時得失球差正39球，同曼城對上三季兩度封王時，正65球及64球冇得揮；同前季曼聯奪冠入86球亦遜色得多。今季摩佬交到貨，穩奪國內雙料，但來季估計會為球隊加強進攻力度，減少無賴言論；最重要英超變得快，一季招式已老，必要再作部署博冧莊，否則似曼城，今季一敗塗地。<br>英超冠軍，近10年來來去去「兩曼一車」，但對上一次冧到莊已係08/09球季嘅曼聯；利物浦、阿仙奴同紅魔鬼今季衰前鋒唔夠級數，當中冇一人嘅入球數字躋進聯賽神射手三甲。今夏「單數年」並無重要足球大賽，佢哋主力嘅休息期會更充裕，如果買到個頂級前鋒番嚟，車仔個「大巴」陣唔係無敵。<br>𠵱家先係四月尾，英超已多變例行公事，非車迷會想，幾時先等到下季八月中開鑼？<br>文：波神</p></body></html>