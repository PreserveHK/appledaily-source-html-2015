<html><header><meta charset="utf-8"><title>選舉遊戲 - 左丁山</title></header><body><h1>選舉遊戲 - 左丁山</h1><p>千呼萬喚始出來嘅「行政長官普選辦法公眾諮詢報告及方案」，卒於四月二十二日發表。叫秘書上網下載全份報告，佢話連埋附錄共四百頁，點打印呀，不如你在網上睇，睇鬼睇馬咩，網上睇呢類報告，擔保15分鐘內就會眼睛疲勞，跟住合埋眼養神，然後夢會周公，發夢香港有真正民主選舉。<br>於是只係讀一讀林鄭月娥在立法會宣讀嘅聲明，得知2017年行政長官普選嘅概要：（一）提名委員會有1200人，委員選舉方法，組成界別與現在嘅選舉委員會一樣，唔會變更，換言之，仍然係親建制派佔盡上風；（二）提名委員會每委員可提名兩人，要做特首參選人，至少需要得120個選舉委員提名支持，攞票攞到240張就要停，即係話參選人最少會有5人，最多會有10人。根據目前選舉委員會嘅成員比例，泛民派至少有百幾人，因此泛民要取得一個參選人席位，並不困難，以前梁家傑、何俊仁都攞到提名可參加競選特首啦。不過且慢歡喜住，還有第（三）點，中央已規定831決定不能更改，特首候選人最多只可以有3位，於是如果參選人有5至10名嘅話，只能有三個留低，其他要淘汰出局。淘汰方式就係10名（假設香港有咁多人發夢爭做特首）要向提名委員會做一場政治大騷，提交政綱、競選辯論、背後拉票諸如此類活動，務求爭取到601張（最低門檻，過半數）支持，先至可以正式成為特首候選人，泛民如有一至兩位參選人嘅話，到此相信會行人止步咯，泛民人士點會攞得到過半數選委支持吖！佢地係政府設計出嚟嘅陪跑分子啫，主要用途係做配角，向國際舞台表現香港有「民主」。第三階段之竅妙係每位選舉委員投票（不記名）支持誰人做候選人，可以投足N票，有10個參選人就可以投10票，有五個就可以投5票，至少都要投2票，咁搞法，最滑稽情況係10個參選人每個都有1200票，仲唔成為大笑話？又或者出現900票，800票，700票，第十名有601票嘅情況，由最多得票嗰3人中獎，得番三個特首候選人，進入第四階段：爭取五百萬合資格選民（登記選民未必有咁多）一人一票支持，票多者取勝，不理是否過到半數。第三階段之投票選候選人，有無限想像空間，肯定會出現半拉票，半配票嘅局面，至於誰人有資格配票，唔駛講到明啦，泛民參選人無謂妄想。</p></body></html>