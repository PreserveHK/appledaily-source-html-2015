<html><header><meta charset="utf-8"><title>隔牆有耳：解放軍下月殺入中大與學生打籃球　祖堯BB請食飯 - 李八方</title></header><body><h1>隔牆有耳：<br>解放軍下月殺入中大<br>與學生打籃球　祖堯BB請食飯 - 李八方</h1><p>駐港解放軍殺入中大校園！講緊嘅係駐港解放軍下個月8號會去中大聯誼。近日中大研究生會已經開始招募學生參加，講明講得一口流利煲冬瓜嘅同學優先。<br>八方拎到由中大研究生會發畀會員嘅電郵，話嚟緊會有「100名錚錚鐵骨的軍旅兒郎將與中大學生相處一整天！」成日流流長做乜？除咗參觀校園，賣點之一係同「男神沈萌萌」（即係中大校長祖堯BB）嘅午餐之約。食飽飯後，解放軍仲會同學生切磋下籃球技術㖭，唔知祖堯BB會唔會變身啦啦隊為同學打氣？</p><p>學生會長話唔恰當促解釋</p><p>查實駐港解放軍以往都去過其他院校，伎倆不外乎搵班年輕官兵同學生一齊上堂同打波，推銷佢地有幾親切和善咁囉。最經典一次，係2009年去城大時，學生會長李安然同解放軍副政委曾慶年握手後突然擁抱對方，連曾少將都好愕然。<br>不過去到中大，就未必會遇到熱情招待喇。中大學生會會長王澄烽同八方講，以現時政治形勢，解放軍入校園活動好惹人遐想，並唔恰當，質疑校方係咪主動安排，亦唔明解放軍嚟聯誼為咗乜。而活動更由祖堯BB親自接待同共晉午膳，顯示校方隆重其事，希望校方盡快解釋。佢又話校方冇叫過學生會幫手招募學生，亦都冇本科生收到由校方發出嘅招募通知，質疑活動嘅性質同埋對象。<br>八方問過中大同駐港解放軍，呢壇活動到底係乜？解放軍截稿前未回覆，中大就話解放軍過去都有互訪聯誼，請學生參觀軍營同到訪校園，中大仲同解放軍協商緊訪問，細節落實就會由學生事務處邀請所有同學報名。至於點解中大研究生會率先出電郵，佢話個會係幫手做初步工作喎。</p><p>李八方<br><br>mailto:pf_lee@appledaily.com</p></body></html>