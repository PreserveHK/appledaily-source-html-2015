<html><header><meta charset="utf-8"><title>【國際請病假日】請病假的藝術　今日請咗未？</title></header><body><h1>【國際請病假日】<br>請病假的藝術　今日請咗未？</h1><p>每年5月13日是「國際請病假日」，由本地藝術家「C&amp;G藝術單位」於2008年發起，鼓勵工作之餘亦要休息「錫身」。但俗語都有話「得閒死唔得閒病」，有負責任打工仔寧願抱病上陣，有人受制度所累不想請假變相減薪。作為老闆，有人明言不想員工請病假，有人則慨嘆為留住員工要多花功夫。<br>記者：佘錦洪<br> <br>地盤工作進度緊張，助理工程師Vincent直言「真病唔請假」，「點都會死返去做嘢，條Team少咗個人，好影響工作進度」，亦只會選工作量少的日子才敢請病假，「唔係老細實炸型」。他認為抱病上陣是負責任的表現，亦可給上司留個好印象，「你病到咁都返嚟幾有責任心喎」。與其請病假留在家中，Vincent指「識吞泡一定返公司吞」，由同事到上司都有不成文規則，「一個地盤咁大，總會搵到個地方休息吓嘅」。<br> <br>做藝術行政工作的陳先生一年僅請假兩至三次，每次不多於兩日，「睇吓幾病啦，如果發燒影響到思考就會請」，指上司甚少過問請假原因，認為應該善用病假。在大學當研究助理的Karen認為如只有喉嚨痛等輕微病徵亦應上班，「你唔做第二日都要做返架啦」。<br> <br>會計核數工作日以繼夜，林先生稱有時會選擇請半日病假，「就算返咗去都做唔到嘢，不如抖一抖下奏再返去」。他指半日假亦毋須醫生證明，在行內做法亦相當普遍，「只要喺某個deadline前做晒要做嘅嘢就得」。同樣做核數的王小姐稱自己平均一個月請兩日病假，「咁一個月有兩日sick leave係entitle咗嘅」，又認為請假在家工作更有效率。<br> <br>有人寧願帶病工作，有人卻「無得揀」要抱病上班。在寵物店做售貨員的阿修稱一年最多只敢請一日病假，「唔理你咩原因，公司只要請一日假就冇咗500蚊勤工獎，你買張都會票搭一個月都只係400蚊」，加上「跑數」及銷售抽成，一天病假損失可達上千元，佔近一成薪金。他指分店只有兩名員工，如碰上一人休息，另一人即使病情多重亦要「頂硬上」。<br> <br>老一輩人講求拚搏精神，添好運創辦人之一的麥桂培在員工請病假問題上立場矛盾：作為老闆，員工有病理應馬上請假，「真係有咩事我揹唔起」；作為曾經的打工仔，他以往十多年打工生涯從未請過一日病假，「服務業你唔返你啲嘢就要其他人幫你做埋，對拍擋唔公平」。培哥指過去打工仔重視工作會互相競爭，新一代則相對「叻咗」，事事計到足請足病假，但相信濫用病假情況並不普遍。<br> <br>錦倫旅運有限公司董事總經理兼旅議會主席胡兆英則指，旅行團領隊工作多勞多得，帶團涉及出差費、小費等收入，「絕少人會請病假，你唔做就會畀咗第二個」；相反，部份導遊如行程無消費環節獲取回佣，「好似嗰日要送口岸咁，可能會選擇請病假唔返」。他指行業以年輕人為主，時有聽聞「唔知醒」而請假的例子，但因請人困難，現在要以引導取代以往家長式的管理手法吸引人才留下，「而家老闆就好似大打雜，靜係負責碼住班中層，再由中層碼住前線，先至可以留到啲客」。</p></body></html>