<html><header><meta charset="utf-8"><title>馮仁昭四圍超：Dino發力追仔「太太有咗5個月」 - 馮仁昭</title></header><body><h1>馮仁昭四圍超：Dino發力追仔<br>「太太有咗5個月」 - 馮仁昭</h1><p>今年娛樂圈喜事重重，馮仁昭收到風孖仔組合Soler成員Dino，繼兩歲半混血囝囝Damiano之後，成功再追仔，今年9月將榮升第二任老竇，噚日Dino接受電話訪問興奮宣佈：「太太有咗5個月，呢胎都係囝囝，生埋呢個夠啦，唔追啦。」<br>Dino原本一個夠晒數，但就被雷頌德（Mark）改變咗主意，佢話：「舊年幫港台做主持，訪問阿Mark傾起我得一個囝囝，佢話最好生兩個，如果大咗父母唔喺度，有兩個會好啲，我同太太傾完趁仲追到就生多個，囝囝都好開心就嚟做哥哥。」</p><p>考慮拍《爸爸3》</p><p>Dino嘅囝囝Damiano精靈可愛，之前行貓步搶盡老竇風頭，據知內地節目《爸爸去哪兒》第三季想邀請Dino父子檔上陣，Dino承認：「節目一直對我哋有興趣，自己都有避忌，因為佢仲好細，不過都會考慮吓，因為分分鐘可以幫助佢學習新嘢，應該都會做。」問囝囝係咪要學普通話？Dino話：「節目唔一定要國語，如果要求我哋講國語好奇怪，應該會用番英文。」<br>撰文：馮仁昭</p></body></html>