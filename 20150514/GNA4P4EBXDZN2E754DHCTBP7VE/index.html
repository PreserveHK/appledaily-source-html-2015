<html><header><meta charset="utf-8"><title>房價高阻經濟 - 左丁山</title></header><body><h1>房價高阻經濟 - 左丁山</h1><p>昨日講起公子L到紐約參加細仔之哥倫比亞大學畢業禮及本港設計大師Steiner到三藩市接受當地榮譽藝術博士學位。紐約與三藩市位於美國一東一西，可能係兩個美國最重要嘅城市，紐約係金融重鎮，三藩市則位於矽谷科技中心地帶之北，最新科技發展消息多在此發佈，於是咯喎，呢兩個城市長期興旺，富人集居，房地產價格非常貴，普通美國工人絕對負擔唔起。<br>加州大學柏克萊分校教授Enrico Moretti與芝加哥大學教授Chang-Tai Hsieh（應該係姓謝，台灣沿用之國語拼音）聯手做咗一個研究，分析美國200個城市之GDP與房地產價格及勞工移動嘅資料，得出一個結論，就係紐約、三藩市嘅工人生產力最高，生產力增長亦最高，但竟然一齊拖慢美國總體GDP嘅增長率，原因一字咁淺（香港人最明白），兩地（三藩市延伸及矽谷至聖荷西）嘅房價太高昂，令其他州份工人難以遷入，兩地之總就業量難以增加，於是拖慢咗經濟增長，同時扯住美國經濟後腿。紐約及三藩市雖然有租金管制，但住在租管樓宇嘅人士，幾乎從不搬遷（例如昨日講及之左丁山老友顧問K，住在三藩市中心豪宅區三十幾年，月租遠低於市價，幾大都唔搬），於是年青人及外來人口極難移入。呢兩位教授指出，紐約及三藩市如能放寬興建新樓限制，增加房屋供應，會對美國有益。但當地人士立刻指出，限制有限制嘅理由（例如環保、租管，人口密度不致太高），難以放棄。<br>香港嘅環境，似乎與呢兩位教授嘅研究估算一樣，市區樓價太貴（上環史丹頓街一個實用面積三百餘呎單位喊價六百幾萬），基層工人望樓興嘆，故此港島區好缺乏基層員工，年青人怨聲四起。但想話在港島區起多啲樓？又有好多聲音反對啫，例如在堅尼地城興建公屋就受到阻撓，理由係交通負荷不了。一位留矽谷多年嘅經濟學教授講俾左丁山聽，加州環保團體嘅影響力好大，剛好適合民主黨、自由派嘅理念，故此加州長期由民主黨掌權，加州推出不少全美最嚴格嘅環保條例。佢曾經研究過加州環保團體之資金來源，發現到捐款好踴躍嘅，就係地產發展商！</p></body></html>