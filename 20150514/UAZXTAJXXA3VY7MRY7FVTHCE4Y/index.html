<html><header><meta charset="utf-8"><title>中環在線：生活安穩要有750萬 - 李華華</title></header><body><h1>中環在線：生活安穩要有750萬 - 李華華</h1><p>幾多錢先可以實現安穩生活？或者每個人心裏面都有個數，根據AXA安盛年度調查，港人最關注三大議題順序為生活成本上升、租金及樓價上升、醫療費用上升，至於實現安穩生活所需金額中位數，就由去年540萬元，急增四成，至750萬元！<br>按年升幅好似好多，不過華華睇返2012年及2013年數據，實現安穩生活所需金額中位數分別係792萬元及749萬元，咁睇嚟，去年奇低嘅540萬元只是一個abnormal case，正常情況下，至少有700萬元先可以為港人實現安穩生活喎！</p><p>有5厘回報　勉強做中產</p><p>對打工仔而言，700萬元似乎係impossible，不過中文大學會計學院高級講師李兆波就話係合理數字，大概可以維持到中產生活喎！<br>點先賺到700萬？李兆波就話，視乎職業啦。佢以一個中學教師為例，假設平均年薪48萬元，做40年做到退休咁計，大約有近2,000萬元收入，平時慳啲使，加埋投資，能剩下700萬的可能性相當高，再用呢700萬現金去投資，穩陣有5厘回報嘅話，年回報大約為35萬，即係每月有3萬蚊使，絕對算係入門級中產啦。<br>錢雖然重要，卻唔係達致安穩生活嘅第一重要因素喎！受訪者當中，覺得金錢係第一重要因素的百分比由2013年嘅29%，下跌至今年嘅11%，而認為健康身體狀況最重要嘅百分比，就由2013年嘅36%增至今年嘅44%，反映受訪者較為重視健康狀況。</p><p>【百萬現金揸手】</p><p>前主播周嘉儀：如果有七位數（即逾百萬元）作現金儲備，萬一屋企有乜突發事件都唔需要徬徨。<br></p><p>【買保險要全面】</p><p>環球信貸主席王瑤：喺香港去私家醫院睇次專科都上千元計，買份保障比較全面的醫療保險比較好。</p><p>李華華<br>mailto:LiWaWa@AppleDaily.com</p></body></html>