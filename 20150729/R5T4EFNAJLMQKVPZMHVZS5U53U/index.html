<html><header><meta charset="utf-8"><title>移居台北　回流開期限店蔣雅文根在香港：係情意結</title></header><body><h1>移居台北　回流開期限店<br>蔣雅文根在香港：係情意結</h1><p>英皇前組合3T成員蔣雅文（Mandy）逃出香港娛樂圈後，轉戰台灣落地生根開店兼嫁人，但土生土長的Mandy仍然心繫香港，近日孖老公朱經雄返港在中環開設期間限定店。32歲的Mandy重踏故土覺得好陌生，她好想找回兒時印象中、很單純很可愛的香港：「香港對我嚟講係情意結，希望大家努力收復失地！」</p><p>香港人近年嚮往出走台灣，前3T成員蔣雅文（Mandy）於八年前單人匹馬到台灣尋覓其理想邦，開設自家品牌服飾店，去年更做了台灣新娘，下嫁「翻版曾俊華」設計師朱經雄，兩夫婦在台北一幢老舊的建築物開設服裝精品小店Ferment Store，離港多年的Mandy終於短暫回流，現於中環的PMQ開設期間限定店，為期12日。</p><p>回饋返港開店</p><p>昨日是第二天開店，Mandy和老公在店內親自打點，她說：「台北舖頭係一間老屋，好多結構上裝修要處理，我哋唔夠資金，所以喺網上募集150萬新台幣，當時有回饋計劃，問客人有乜特別想要，客人好希望我哋返香港開舖頭，呢七、八年聽過好多次，但返港開唔係簡單事，要好多資金、資源、人手，不如開期間限定店，同大家見吓面。」Mandy又謂希望用誠意回報支持她的香港朋友，店內每件衫的圖案都是親自印上。<br>談到心願是否返香港開店？Mandy說：「結婚之後諗法唔同，當你有一個家庭，以前唔敢諗唔敢做，𠵱家都唔排除可能性，我唔知幾時先會返港開店，但唔會否定呢件事。」老公會跟她回流香港？她說：「佢係一個唔太着重錢嘅人，只係想達成自小理念，自己嘅設計可以出現世界各地。」是否仍然心繫香港？Mandy坦言：「香港對我嚟講係情意結，每次返嚟都希望陪我長大嘅環境，可以繼續生存落去。我覺得𠵱家香港人生活唔開心，做人其實好簡單，當你覺得一啲生活基本需求好似係苛求，自然會覺得失望。」</p><p>盼活在印象中</p><p>Mandy上次返港正值雨傘革命，她都有去金鐘撐學生，她說：「係，未必可以真係做到啲乜，但會覺得有種使命感。」如果再揀，想在台灣還是香港生活？她說：「我想喺印象中嘅香港生活，我好愛香港嘅本質，希望回復番以前小朋友時嘅生活，所有嘢好單純好可愛，街坊炒餸多咗，自自然然攞去畀隔籬屋加餸，呢種人情味真係香港人先有，希望大家努力收復失地。」<br>此外，早前發現患了多囊卵巢綜合症，問到現在的身體狀況，Mandy坦言：「比以前虛弱好多，冇惡化，但得番以前七成功力。醫生建議我養生，如果𠵱家有小朋友，身體負擔會好重，未必有充足營養，最後可能我又搞到半條命，BB又唔夠健康，希望兩年內可以搞好身體。」<br>採訪：皓騫<br>攝影：沈健程</p></body></html>