<html><header><meta charset="utf-8"><title>Mandy話：台灣十好十不好</title></header><body><h1>Mandy話：台灣十好十不好</h1><p>好多港人都想出走台灣，蔣雅文在當地生活了八年，在她眼中的台灣有好有不好。</p><p>【台灣十樣好】</p><p>（1）台灣人好nice</p><p>當初自己去台灣，人生路不熟，台灣人好友善幫我度過好多無助時候，如果我係去咗人同人距離遠嘅地方，可能好多時候自己等死。</p><p>（2）為自己驕傲</p><p>台灣人有一句話：台灣雖然很美，但最靚的風景是人。</p><p>（3）價廉又物美</p><p>如果你嗰排窮啲冇錢，可以好平食一碗麵，港紙幾蚊就可以食到。</p><p>（4）生活有尊嚴</p><p>台灣唔會用一把尺去量度乜叫成功，乜叫失敗，只在乎背後嘅意思，所以台灣窮有窮生活，但生活得有尊嚴。</p><p>（5）生活空間大</p><p>台灣面積大，每人分到嘅空間、空氣都多啲，我希望有個健康、有氧份嘅地方，節奏慢啲咁去生活。</p><p>（6）衣着多元化</p><p>就算今日着到七彩，只要自己開心就得，所以台灣人穿着風格多姿多采。</p><p>（7）有好多風景</p><p>喺台灣就算唔出國旅遊，都可以兼顧心靈上嘅需要，唔使一定要張機票逃離煩囂城市，有張火車票就夠。</p><p>（8）男仔較溫柔</p><p>香港男仔我會同佢硬鬥硬，最後兩敗俱傷，台灣男仔比較溫柔，識得用婉轉方法對付你，所以我畀佢馴服咗。</p><p>（9）一家人生活</p><p>今年初接咗父母去台灣生活，喺香港我未必有資金完成呢個夢想，台灣生活費唔需要太多，但心靈上好充實。</p><p>（10）同港距離近</p><p>因為長女，怕屋企有事時嚟唔切趕返嚟，台灣距離係我優先考慮，亦畀到父母安全感嘅地方。</p><p>【台灣十樣不好】</p><p>（1）容易一窩風</p><p>台灣容易對新事物感興趣，對舊事物比較淡忘，所以喺台灣做生意比較辛苦。</p><p>（2）消費無得比</p><p>呢樣冇得去強求，當然希望畀屋企人更好生活，但喺台灣賺取嘅勞力回報，未必同香港有得比。</p><p>（3）男仔易滿足</p><p>台灣男仔比較單純，佢哋好易會滿足，唔會好似香港男仔咁衝，所以我同老公有陰陽協調感覺，我衝得太勁，佢會拉我一把，佢太hea，我會扯住佢走。</p><p>（4）味道差唔多</p><p>台灣好多好嘢食，但台灣人對台灣味非常鍾愛，都係甜甜哋嘅醬，唔似香港有咁多異國菜。</p><p>（5）做媳婦諗諗</p><p>如果要做台灣媳婦，嗰邊會比香港傳統，要好好考慮呢點，呢代媳婦要妥協一吓。</p><p>（6）草莓扮光鮮</p><p>年輕人係草莓族，外表睇落好光鮮，但一壓就扁，抗壓性唔夠，好多都捱唔到苦，約佢見工突然no show。</p><p>（7）垃圾桶太少</p><p>喺台灣要你嘅袋夠大，去keep住你嗰日嘅垃圾，可能搵幾條街至有垃圾桶，呢樣真係唔方便。</p><p>（8）好多電單車</p><p>台灣好多電單車，每架都有死氣喉，空氣質素真係非常差，自己要戴口罩，唔好吸咁多廢氣。</p><p>（9）燒味唔好食</p><p>台灣好多燒味舖，掛念故鄉入去食，但放入口真係失望，將我打入地獄感覺。</p><p>（10）女仔較虛榮</p><p>台灣女仔比較嚮往貴婦生活，好多高級下午茶，着重上身銜頭名牌。好多台灣女仔好靚，但武裝出嚟就將自己冚住咗，覺得好可惜。</p></body></html>