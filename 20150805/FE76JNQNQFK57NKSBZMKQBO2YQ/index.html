<html><header><meta charset="utf-8"><title>中環迷你裙：A股真底未現身 - Samantha</title></header><body><h1>中環迷你裙：A股真底未現身 - Samantha</h1><p>有日技安趕走埋大雄、靜宜、牙擦仔和叮噹，自己霸住個波，送進自己嗰邊龍門，望住個計分牌的分數，係咁升，係咁升，又有啲乜意義呢？<br>一個月前，Samantha個欄提到「總理你玩埋佢喇！」真係嚟真，借貨沽空T+0改為T+1，變相焗人唔玩，多間券商索性暫停沽空，滬綜指真係大掃特掃，勁升逾3%，但又有乜意義呢？<br>全中國人廿幾年來只有一個夢：賺很多、很多錢。大牛市時，中證監一度鼓勵沽空，聞到燒焦味，大家真沽空搵真銀，旋即變成惡意，仲要被當賊扮，這班友也絕非省油的燈，轉戰全球A股ETF，有報告指，185隻海外A股ETF沽空額近100億元，多隻沽空額已近上限。Sam相信他們絕不是立心不良，只是希望放血救市時，拎塊止血膠布啫！<br>空軍境外囤兵，國家隊這場獨腳戲豈非白唱？正如股災過後寫的《人為股災莫估底》，提到市場已遭扭曲，Sam認為A股3507點的低位，是既用槍、用錢所救成的假底，一日阿爺唔畀個市free fall，令真底現身，A股冇人敢落場玩，H指和離岸中概股繼續淪為提款機，掃貨前應停一停，諗一諗！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>