<html><header><meta charset="utf-8"><title>魚樂無窮：置富不為人知的賣點 - 唐牛</title></header><body><h1>魚樂無窮：置富不為人知的賣點 - 唐牛</h1><p>作為一個港島人，唐牛甚少涉足新界地區，最近趁假期「北上」遊歷，竟然又碰上投資機遇。<br>事緣經過沙田第一城及荃灣麗城花園，共通點就係商場均由置富（778）營運。先講第一城，只係搭車經過，但周圍都見到置富第一城呢個大招牌，品牌效應贏晒。麗城呢？商場正進行大翻新，印象中以前店舖比較老式，如今改頭換面，相信會引入更多大眾品牌，換句話說，又有租加囉！公司最新宣佈收購麗港城商場嘅代價，意味可以好快重新將個場再包裝，未來主要引擎也！<br>置富日前公佈首季業績，物業收入增長12.4%，可供分派收益亦升12.8%，物業組合出租率98.1%，每呎租金37蚊，期內續租租金調升率18.4%。預測息率5.8厘，較龍頭領匯（823）嘅3.9厘高出近兩個百分點。秤資產一樣吸引，置富每股NAV 11.9元，現價7.85元，市賬率只得0.66倍，相對領匯trade緊溢價，置富吸引力完美凸顯。回番去7.5元，絕對值得吸納長揸。<br>有一點投資者未必留意，置富由樓神趙國雄一手湊大，而家逐步由愛囡趙宇接手，老老實實，作為主席嘅趙國雄，在公在私都肯定會出謀獻策畀趙宇，呢個最人性化嘅特徵，話唔定係置富發揚光大嘅關鍵。<br><br>唐牛<br> https://www.facebook.com/tongcow88 </p></body></html>