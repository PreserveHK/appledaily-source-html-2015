<html><header><meta charset="utf-8"><title>6年3度復發不敵癌魔王敏明不捨老公：天家見</title></header><body><h1>6年3度復發不敵癌魔<br>王敏明不捨老公：天家見</h1><p>前無綫藝員王敏明與淋巴癌搏鬥6年，前日不敵癌魔折磨撒手人寰，臨終前留給老公區偉麟最後說話：「我走啦！天家見啦！」痛失愛妻的區偉麟大讚老婆很堅強，曾3度復發的她，由於身材嬌小玲瓏，每次接受化療針藥都很痛楚，艱苦地跨過一次又一次的難關，前日安詳地返回天家，他說：「好掛住佢，諗起兩個往事好唔開心！」</p><p>年約50歲的王敏明在無綫任舞蹈員出身，其後轉做藝員拍過《蓋世豪俠》、《絕代雙驕》等劇集，被力捧為銀河七星之一，1993年與同是七星的區偉麟結婚，其胞弟王維德亦是藝人。婚後兩夫婦相繼離開娛樂圈轉做保險，王敏明不幸於2009年患上淋巴癌，纏綿病榻的她於上月13日在facebook寫道：「昨晚突然又燒39.3，要打畀醫生，吃退燒及改抗生素，可惜我手豆豆已捱不住，但找了3次都不得，尤其隻腳痛到全院都知，又咳到好厲害，父阿！你不要忘記女兒，我真的很痛苦！」可惜王敏明最後不敵病魔摧殘，前日在九龍城聖德肋撒醫院病逝，本月23日假紅磡世界殯儀館出殯。</p><p>無子女遺夫一人</p><p>區偉麟在病床前目送愛妻離世，難過得頭暈手震，前晚在fb悼念：「她已安詳地回到天父的懷裏！雖然我極度不捨和心痛，但她可擺脫病魔的折磨返回天家，為此亦感到安慰！我的摯愛老婆，他日天家再重聚！」兩人沒有子女，王敏明走後留下區偉麟孤單一人，昨他接受電話訪問說：「佢走咗，當然好掛住佢，諗起兩個往事好唔開心，好唔捨得！」提到王敏明的病情，他說：「去年3月復發到呢段日子，反反覆覆，佢係一個好活躍嘅人，鍾意跳舞，復發冇咗體力跳舞，8月完成療程，但身體未復元番原狀，可能弱咗，中間有肺炎又有併發症，入院唔係太開心。」<br>王敏明患淋巴癌後，輾轉6年間3度復發跟死神搏鬥，區偉麟嘆說：「最後一段日子都OK，走得幾安詳，慢性淋巴癌唔可以根治，可能過一、兩年又出番嚟，呢段時間比較困擾，擔心下一次又幾時呢！其實佢2009年有病，11年好番，但13年復發，14年又復發，佢好堅強好叻，佢個子唔係高大，嬌小玲瓏，每次接受化療針藥好痛楚，每打完一次化療藥，每次要搵血管，呢個經歷好痛苦，加上完成後嘅副作用。」<br></p><p>王維德禁食祈禱</p><p>王敏明於患癌後信了主耶穌，獲得心靈上的鼓勵，區偉麟說：「上帝恩典，佢一步步跨過，即使帶病都去講見證，咁多年不斷傳福音，都幫到好多人。」問王敏明有甚麼遺言？他說：「冇乜特別嘢，都好舒服，瞓瞓吓覺走。大家都唔捨得，佢最後同我講『我走啦，天家見啦！』」區偉麟於妻子患病後向公司請假，至2011年更辭職全心照顧老婆，兩人間中有登台做騷，生活沒有問題。<br>至於王維德昨跟姐夫及家人辦理亡姐身後事，他在電話說：「家姐得到呢個癌病，打完勝仗後考跳舞牌，老師讚佢分數好高，記得佢第一次入院，喊晒口同我講『我以後冇得再跳舞』，我梗係喝佢令佢清醒『好番咪跳得囉』，佢思想一直好單純，畀番啲正面訊息佢，即刻成個人有鬥志。」<br>兩人姊弟情深，王維德憶述家姐病情難過說：「抵抗力下降得好緊要，要搵血管落葡萄糖水已經搵唔到。之前可以經常去探佢，唔怕細菌感染，但今次白血球指數係零，所有病菌都可以侵蝕佢，但唔見又唔得，見又驚感染到，好矛盾。」同樣是虔誠教徒的王維德，曾試過禁食兩日祈禱，可惜家姐已走到盡頭！他說：「姐夫一直好寵愛家姐，乜都係以佢為先，所以好傷心。」<br>採訪：皓騫、嵐山</p></body></html>