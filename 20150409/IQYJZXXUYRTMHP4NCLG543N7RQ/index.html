<html><header><meta charset="utf-8"><title>中環在線：嘲林小珍剋老爺餘波周嘉儀寸嘴　疑似對話曝光 - 李華華</title></header><body><h1>中環在線：嘲林小珍剋老爺餘波<br>周嘉儀寸嘴　疑似對話曝光 - 李華華</h1><p>新聞小花之間嘅是非，隨時多到可以寫番部電視劇！大台小花林小珍早前大爆，指剛轉行做興證香港市場拓展聯席董事嘅周嘉儀，曾嘲笑佢剋死老爺，周嘉儀隨即回應話自己冇咁黑心，但噚日有一張疑似係周嘉儀與舊同事對話嘅截圖流出，上面見到有人話「一結就剋老爺」，對話與林小珍所講脗合。<br>呢張截圖疑似係周嘉儀與舊同事，今年1月透過公司內聯網一問一答傾偈，上端寫住Ka Yee Chow，應該係由佢回覆。</p><p>周嘉儀粉絲力撐</p><p>圖中有人話「唔係咁快老公出去偷食掛（啩）」、「一結就剋老爺」、「唔方唔沖、死快D（啲）」；跟林小珍之前喺facebook話該名女同事猜測佢丈夫偷食、老爺被咒「死快點」雷同。<br>華華噚日下午搵周嘉儀回應，但佢電話冇人聽，佢同事話佢忙於接受訪問。咁又係，噚日港股爆升，佢喺證券行返工當然忙喇。<br>後來華華將呢張截圖傳畀周嘉儀，佢透過WhatsApp回應話：「不想沒完沒了，沒有補充了」、「不再回應這事了，謝謝關心」，但佢就冇否認呢張圖係假嘅。<br>小花之間嘅是非確係沒完沒了。雖然周嘉儀負面消息纏身，但暫時好似都冇影響到佢，好似佢一開facebook專頁，唔夠兩星期，已經有超過1.6萬個like，唔少粉絲仲撐佢，話無論有咩人批評佢，都依然會支持佢咁話。<br><br>李華華<br>mailto:LiWaWa@AppleDaily.com</p></body></html>