<html><header><meta charset="utf-8"><title>政壹花生友：錢志健或山頂披甲撼自由黨 - 花生友</title></header><body><h1>政壹花生友：<br>錢志健或山頂披甲撼自由黨 - 花生友</h1><p>特首梁振英「非梁粉即敵人」的好鬥施政作風，雖然成功令白鴿黨同自由黨越走越近，自由黨更喺民主黨黨慶豪捐幾十萬，但一講到選舉，民主派同建制派始終冇偈傾。最近花生友聽聞，有泛民中人有意喺山頂選區上陣，挑戰自由黨當區現任議員陳浩濂，唔想畀建制派自動當選；而呢位仁兄就係佔中十死士之一嘅錢志健。<br></p><p>減白鴿黨所受衝擊</p><p>花生友聽聞，喺佔領行動期間，成功團結唔少金融界中人合力爭普選的對沖基金經理錢志健，早前曾經同民主黨中人傾過區選嘅問題，席間就有人就建議，錢志健不妨諗諗參選山頂選區吖，更加表明錢志健若然肯參選，相信白鴿黨同唔少泛民中人都會力撐，與此同時，錢志健亦可以透過區選平台，宣揚金融人爭取真普選嘅理念。<br>據聞連陳浩濂嘅身邊人都覺得，錢志健若然有機會同陳喺公開論壇「對決」，論口才未必輸。<br>有泛民中人話喎，自由黨已經部署派人，力搶白鴿黨資深中西區區議員鄭麗琼嘅議席，若然錢志健肯為泛民出戰，相信可以間接減少白鴿黨受到嘅衝擊。<br>錢志健接受花生友查詢時就話，至今未決定係咪參選，現時一切只屬考慮階段，佢話目前最重要係爭取太太以及前當區議員陳淑莊嘅支持。<br>雖則未定意向，但錢志健都理解，要爭奪山頂選區議席絕不容易，但佢又話喎，一旦參選，定必全力去做，相信最快呢個星期有最終決定。<br><br>花生友</p></body></html>