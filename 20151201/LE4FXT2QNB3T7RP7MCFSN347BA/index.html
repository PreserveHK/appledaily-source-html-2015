<html><header><meta charset="utf-8"><title>中環在線：太古城中心男神駕到總經理貌似《超人》主角 - 李華華</title></header><body><h1>中環在線：太古城中心男神駕到<br>總經理貌似《超人》主角 - 李華華</h1><p>太古地產（1972）旗下太古城中心一向都係港島東區最大型商場，高層一向唔使點做宣傳活動，不過佢哋新嘅商場總經理鮑麒麟（Kieran Bowers）初嚟甫到，就破例親自落場為商場做聖誕宣傳。<br>大家有冇覺得呢位麒麟哥相當熟口熟面呢？真係好似飾演荷里活電影《超人》成名嘅基斯杜化李夫（Christopher Reeve），可以話係「太古城中心男神」呀！</p><p>曾於國泰工作10年</p><p>42歲嘅鮑麒麟生得高大威猛兼靚仔，原來仲係太古嘅親生仔。佢大學畢業後，就從英國嚟到香港，做太古集團見習行政人員（Management Trainee），培訓完畢後，加入系內公司國泰航空（293），一做10年。<br>直到2008年，佢轉到太古地產任職，初期主要負責管理太古坊成個商業區。到2012年被派去北京，管理集團第2個重點項目頤堤港，主要負責商場、甲級寫字樓等。<br>佢喺北京一做3年，今年7月回港，接手管理太古城中心。已為三子女之父嘅鮑麒麟話，為咗家庭所以返港。佢喺北京都學到好多嘢，係一個唔錯嘅體驗。<br>鮑麒麟上任幾個月，已經熟讀晒商場資料，見佢噚日應付傳媒提問全冇問題，仲分析埋對零售市道嘅睇法，算係合格有餘。<br>佢亦唔抗拒閃光燈，應該可以做埋商場生招牌㖭啦。<br></p><p>鮑麒麟小檔案</p><p>‧英國人，42歲<br>‧已婚，育有3名子女<br>‧1997年加入太古集團做見習行政人員<br>‧1998-2008年調到系內國泰航空工作<br>‧2008年至今在太古地產任職<br><br>李華華<br>mailto:LiWaWa@AppleDaily.com</p></body></html>