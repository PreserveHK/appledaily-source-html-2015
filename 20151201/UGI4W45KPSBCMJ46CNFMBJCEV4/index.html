<html><header><meta charset="utf-8"><title>女神tea time：績差但仍抵博股 - Fifi</title></header><body><h1>女神tea time：<br>績差但仍抵博股 - Fifi</h1><p>產業單一係大鑊嘅，你見澳門一味靠賭，上月經濟收縮大嗱嗱24%。香港零售業都係咁上近，內地經濟一轉差，香港上月零售銷貨總值跌3%，其中珠寶首飾、鐘錶及名貴禮物的銷貨價值更大跌17%。零售唔掂，火燒連環船，天價舖租都冇承接，波斯富街一間藥房執咗4個月，舖位就吉足4個月，結果業主要減租近四成先租得出。<br>10月訪港旅客雖然按年跌2.7%，中國旅客更加係跌4.2%，不過除中國外嘅亞洲地區旅客反而增加4.5%，歐美旅客亦升2.5%。證明香港對中國以外遊客，仲有吸引力。<br>鐘錶股業績轉差就係無可避免嘅事，不過正所謂爛船都有三斤釘，績差累股價跌，反而令股份好抵買，好似東方表行（398）咁。東方表行業績係衰，半年盈利倒退76%。公司市值只係6億銀，現金減債有2.4億元，更重要係佢嘅存貨有16.8億元。東方表行嘅存貨，全部都係值錢嘅，要變現實在唔難。即係話佢6億元市值，係支撐緊公司近20億貨加cash！睇番CCASS，持東方表行首10大券商，佔街貨量高達八成，股權集中，好易就可以借消息炒上，加上隻股近來鍾意閃升，值得逢低買啲，等佢一爆即食，以0.9元作止蝕。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>