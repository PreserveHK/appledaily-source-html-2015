<html><header><meta charset="utf-8"><title>樂香園：LV關舖的啟示 - 海迪</title></header><body><h1>樂香園：LV關舖的啟示 - 海迪</h1><p>名牌Louis Vuitton（LV）近日在內地連關3間分店，管理層在業績會上表明，於中國的整合行動將陸續有來，日後二線城市的分店「兩間只能活一間」。有內地奢侈品行業顧問預言，明年中LV在內地的分店數目，將會較現時減少20%，即僅餘40間左右。<br>翻查LV目前在內地的shop list，不少店舖均開設在香港上市地產商所經營的商場內，包括恒隆（101）、銀泰（1833）、新地（016）及太地（1972）。而擁有最多LV分店的則屬九倉（004），旗下4個內地商場均有開設LV，仲全部都位於二線城市（即大連、重慶、武漢及成都）。九倉管理層經常向投資界揚言，名牌即使關舖，九倉旗下的場口「都一定唔會係首選」。海迪祝福九倉這承諾最終能兌現吧。<br>除咗LV，市傳近排在中國生意特別差的Prada（1913）和Burberry，都有意整合分店網絡。有外資分析員引述品牌管理層說，名牌今時今日搞到要大舉關舖，除咗受累經濟下滑、打貪等因素外，另一重要原因，就係「被地方政府跣」。事關內地有別於其他成熟市場，例如香港，中環永遠係中環，最繁盛的商業區就永遠係銅鑼灣，數十年如一日。但內地很多二、三線城市，其所謂市中心其實是不停轉變。尤其早年地方政府為咗「谷政績」，吸引外商投資，不斷複製CBD，誇張到幾乎每平方公里就有一個「綜合體」，梗有一個「商業中心」喺左近。<br>不少品牌回顧過去3至5年所開的分店，很多當日屬「絕靚」位置，今日已經走晒樣；又或者錯信政府，以為新發展區潛力無限，最終卻得個「吉」。<br><br>海迪</p></body></html>