<html><header><meta charset="utf-8"><title>幼稚園面試 - 左丁山</title></header><body><h1>幼稚園面試 - 左丁山</h1><p>前幾日本欄講辦學一條龍，就有老友A同左丁山講不是笑話的笑話。呢日大家約咗在皇朝會吃便飯，傾到不亦樂乎。皇朝會年前裝修之後，咖啡室大躍進，價錢與食物水平皆令人驚喜，比起其他會所嘅咖啡室類別餐廳，例如馬會之六化郎與銀袋，領先成條街，左丁山每到灣仔公幹，就會心思思行去皇朝會咖啡室食吓嘢，嗰味百零蚊嘅葡國雞飯嘅份量等於Zuma三個定食午餐，皇朝會有不少內地人會員，有一次見到兩位內地婦人就係叫一個葡國雞飯兩人共食。<br>同老友A坐在皇朝會中菜廳飲茶，叫做唔錯咁啦，並無驚喜，但聽老友A講笑話，就有啲驚驚地。老友A話為咗個細女入幼稚園，自己親自出馬，搵人介紹，卒之有幸在一間巴閉到極嘅幼稚園報到名，可以參加面試，未考乖女之前，先問父母若干問題，第一條標準問題就係：「你地點嚟學校㗎。」老友A答：「我揸車嚟。」只見校長面色一沉，老友A心知不妙。校長再問：「好似香港名人榜，富豪榜之中，未見過你大名噃，請問你做盛行？」老友A一時之間唔知點答，只能講自己係投資專家，校長又哼咗一聲，最後面試完畢，校長冷冰冰咁話：「我地稍後會書面通知你是否取錄令千金。」<br>老友A住在南區獨立屋，時值起碼兩三億，又在海外有唔少物業，點會吞得落呢口氣呀，於是四出打聽呢間巴閉幼稚園係誰人開辦，邊個係大股東，卒之俾佢搵到一個小股東係佢嘅賽馬團體（Syndicate）成員嘅太太，呢位成員唔話得，叫太太打個電話搵校長，於是A千金順利入學，所以話馬場就係超級聯繫點！左丁山瞪住老友A講：「咁我地點辦？」老友A大笑：「你地咪讀番學券制本地幼稚園囉！」咁樣係輸在起跑線噃？老友A話：「時代需要啫，想當年，我去到美國第二日就被安排到酒店廚房洗碗碟，洗足兩年搵學費，你左丁山自己出身band  5私校，咁又點啫！」講番自己，當然如此，但下一代個個爭住送子女入貴到無倫嘅幼稚園，唔去爭吓，似乎會跑輸大市，家長點會甘心俾子女讀band  3學校㗎！食完飯與記者小G講起，佢話：「你個師弟一田莊偉忠講過，跑一百公尺就話怕輸在起跑線啫，人生係馬拉松噃，只怕輸在終點前直路！」咦，又講得幾啱聽噃，見到莊偉忠就讚番佢幾句先。</p></body></html>