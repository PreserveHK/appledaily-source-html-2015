<html><header><meta charset="utf-8"><title>七級偽術：集體低能事件簿 - 彭瑪莉</title></header><body><h1>七級偽術：集體低能事件簿 - 彭瑪莉</h1><p>正式踏入2015最後一個月了，一年下來，大抵每個人心裏都如魚飲水，冷暖自知。如這刻叫你回憶今年大事，你又會想起甚麼？<br>12月初就來回顧，彷彿早了些，但這幾天見「煥然」事件，又來一次無風起浪、自掘墳墓，Mary難免感慨萬千，唉，是甚麼叫我們的精英，忽然好像集體燒壞腦，好端端的，怎會突然來個單身人士可申請，這也罷了，又怎會離譜至把收入上限定在六萬？<br>即時新聞彈出來，Mary打個「突」，點呀，未俾人鬧過嗎？莫非巿建局諸君是真的和民情如此脫節，可知消息一出來，多少平日身光頸靚、夜夜笙歌的年輕則師律師單身貴族有多興奮，嘩，抽到就發達了，即時有個媾女鐵竇，今次確係皇恩浩蕩。<br>但煥然分三百多個單位出來當高級居屋賣，不是為助有需要人士上車嗎？月入六萬兼有三百萬資產那班，好似某君話齋，肯去少幾次日本，買私樓不會有問題啦，何必招惹他們來分資助房屋一杯羹。明明董事會裏精英雲集，何以無人提出反對？<br>今年集體甩轆事件絕不止於此，還記得等埋發叔嗎，幾十位尊貴議員，竟然一齊同犯低級錯誤，闖下彌天大禍，收埋這班豬一樣的𡃁，你話阿爺顏面何存？事後還要互相指摘，騎呢程度，講都冇人信。<br>還有港大副校任命呢？請就請，不請就堂堂正正畀個正式合理的原因，怎會生個奇怪如等埋首副的爛藉口，老老實實，好想知道呢條咁難諗的line-to-take，是邊位天才的傑作，真係以為過到骨？校董會各位德高望重賢達當時諗緊乜？<br>除了飲得鉛水太多，Mary無法解釋上述靈異事件。<br><br>彭瑪莉<br>mailto:marypang2015@gmail.com</p></body></html>