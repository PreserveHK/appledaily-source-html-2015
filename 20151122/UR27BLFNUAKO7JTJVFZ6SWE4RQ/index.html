<html><header><meta charset="utf-8"><title>大棋局：2016大美元時代（三） - Mr. Tregunter</title></header><body><h1>大棋局：2016大美元時代（三） - Mr. Tregunter</h1><p>乜嘢係貨幣戰？舉一個例你就明白，而且此例唔係發生於歐洲、美國，正正就發生喺2700年前嘅中國。春秋時期齊桓公想搞掂魯國、梁國兩個地方，問管仲，管仲叫齊桓公着魯梁出產嘅厚絲時裝，更要推動官員百姓一齊着，但同時下令齊國人唔可以自己織厚絲，全部向魯梁兩地購買，官方再炒高絲價。霎時間魯梁人發覺耕田太蠢，織絲先可以發達。</p><p>當時魯國冇自己發行嘅貨幣，用開的貝幣、刀幣都來自齊國。一年過去，魯梁人民有錢就是任性，人人都要整駕馬車逼爆條街。管仲見到就話：「可以開佢波。」下令封鎖接壤魯梁邊境，要齊桓公及全國上下唔再着魯梁出產嘅厚絲。霎時間魯梁人又發覺已冇人耕田，而賣絲織品所賺嘅外滙刀幣主要流通於齊魯燕一帶，齊國唔賣糧食畀自己，去其他國家亦唔容易買到。結果大量魯梁人移民去齊國，魯梁國君臣服。<br>中國人對金融嘅概念唔會比人差，好早就洞悉貨幣戰關鍵所在。當入口石油時人哋只收美金，若外滙儲備唔夠，隊自己隻貨幣畀人，對方受唔受要睇隻貨幣國際認受性。SDR，就係國際認受性標誌。現時全球外滙儲備11.4萬億（美元．下同），SDR總值2,800億元，於是有一種按圖索驥睇法認為SDR冇用。但全球外滙儲備中SDR四大權重貨幣：美元、歐元、英鎊、日圓佔79.3%，非SDR權重貨幣只佔6.7%，其中人民幣佔約1%。<br>過去累積外滙儲備主要靠貿易順差同熱錢流入，若兩個條件都唔存在或處於下滑趨勢，而自國對外滙需求越來越大時，兩條線最終交叉相遇即轉捩點，轉捩點出現前就要做嘢。一隻貨幣登上國際舞台前要人人爭住用，以德國馬克為例，市場買同類產品要靚，唔買德國唔可以；要買德國製造，唔用馬克唔可以。加上六十年代起馬克含金量不斷提高，馬克自然成為SDR改革前的五大貨幣之一。但中國若要行呢條路，幾時先做到中國貨靚？此所以人民幣納入SDR係一條終南捷徑，在未做到人人爭住用前自動成為國際認受性貨幣。<br>共產黨打仗時有句話叫「挖牆角」，意思係由牆角進攻，製造裂口再擴散。據《Articles of Agreement of the International Monetary Fund》Art. XV, Sec. 2，唔係改變SDR定值原則的話，只要70%國家支持，美國、日本、英國三大傳統盟友國加埋已佔投票權27.26%（詳見表），因此要調轉去睇，點樣令30%否決權唔夠票。日本同美國步履應該一致，所以英國就係嗰隻牆角。這次再詳細列出IMF二十大投票權國，近年比利時一直幫中國做人頭持美債，南韓亦走近中國，此兩國應會支持人民幣。另外可以睇到，小國中委內瑞拉都佔1.08%投票權，所以縱然委內瑞拉冇錢還畀中國都有得傾。<br>有用定冇用，要睇玩規則嘅人，而唔係睇限制人嘅規則。中國志在SDR，就係要慢慢滲入擴大而令佢有用；美國若畀你入SDR，就要將SDR控制一定範圍內令其作用有限，但藉此逼你開放資本賬。<br><br>Mr. Tregunter</p></body></html>