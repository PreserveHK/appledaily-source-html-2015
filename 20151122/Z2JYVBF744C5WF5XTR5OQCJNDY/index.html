<html><header><meta charset="utf-8"><title>年輕是本錢車壇小子撐港車手</title></header><body><h1>年輕是本錢<br>車壇小子撐港車手</h1><p>首次出戰今天「CTM澳門房車盃」的24歲年輕車手盧思豪(豪仔)，排位賽雖然出現「窒油」，成績未如理想，但身旁好友們一句「唔好灰啦」，他很快就收拾心情，一轉頭就帶着朋友到修理站跑道，欣賞世界級戰車。<br> <br>大戰當前，不看重輸贏的豪仔表現輕鬆，不時在賽車場內滿場飛，更把握機會與其他前輩車手交流，即使今日他不用落場，都全日留在場內觀看所有賽事，「有朋友今日比賽，想嚟支持佢哋，希望多啲香港人留意本地嘅車手。」每每看到靚車就目不轉睛，不願離開。<br> <br>跟豪仔相當老死的蔡仔坦言，自己迷上玩車也是受好友薰陶，二人由中三開始結成好友，大家的話題都離不開車：「講乜都係車，就連學校櫃桶都長擺車書，好似出貓咁，上堂攝出嚟偷睇，好誇張！」幾個同學都像被豪仔「洗腦」般迷上玩車，因而認識同道中人，平均兩周一次聚會大談「車經」，蔡仔笑說：「我覺得佢好勁㗎，咁細個有得上賽道，真係做到自己想做嘅嘢，唔係個個得！」<br> <br>豪仔自出娘胎就愛車，連盧媽媽也笑?可能始於胎教。原來她陀着豪仔約六個月時，還夠膽坐豪仔爸爸的電單車尾上大帽山兜風，「佢歲幾兩歲時，好好笑㗎，唔准其他人坐爸爸架車嘅司機位㗎，一見其他uncle坐就會喊！」跟豪仔並排而坐的盧媽媽，樣貌相當年輕，二人極像兩姊弟。<br> <br>而從事運輸業的爸爸年輕時也是車迷，更不時參加小型賽車比賽，耳濡目染下，豪仔亦與車結下不解緣，「其他小朋友去玩具反斗城、冒險樂園，佢細細個就跟我去車房，陪住爸爸洗車、整車，甚至捐車底。」盧媽媽也曾埋怨丈夫這種「培養」，但看到兩父子在車房的快樂表情，媽媽只能輕嘆：「都冇辦法，阻止唔到！」卻沒想到6歲時的豪仔竟懂得開口教她泊車，初中又愛跟別人傾「整車經」。最大膽一次，豪仔未夠16歲就趁替爸爸洗車時，偷偷在車場內練習開車，結果遭媽媽鬧個半天。<br> <br>在媽媽眼中，獨子的豪仔性格比較自我、固執，決定好的事就一意孤行，就連交往七年多的女友Sofina亦笑指男友性格硬頸、做事搏命，「其實佢好適合賽車」，雖然她從來無阻止男友玩賽車，過去兩次澳門參賽都有到場支持，但說到底也會擔心，「見過一啲驚險場面都會好驚，驚完就好嬲佢，點解要咁搏！」<br> <br>今年豪仔已是第三度踩入東望洋賽道，但不煙不酒的豪仔自言是「宅男」，不擅應酬，在賽車場朋友不多。車壇前輩仇偉冠形容：「豪仔算係後生又有天份嘅車手。」皆因現時香港車壇年輕人不多，但認為豪仔可多與車友交流，「佢最大優勢係年輕，累積多啲跑道經驗，佢嘅進步會更好。」<br> <br>雖然要成為極速賽車手，豪仔自覺還距離很遠，但對於早年曾輕微中風的盧爸爸來說，自己無法實踐的賽車夢由兒子來完成，打從心底裏還是很支持，「畢竟我哋都後生過……。」<br><br></p></body></html>