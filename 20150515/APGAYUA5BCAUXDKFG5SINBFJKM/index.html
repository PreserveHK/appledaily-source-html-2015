<html><header><meta charset="utf-8"><title>馮仁昭四圍超：《Z風暴》續集鬥型Chilam古仔查造馬案 - 馮仁昭</title></header><body><h1>馮仁昭四圍超：《Z風暴》續集鬥型<br>Chilam古仔查造馬案 - 馮仁昭</h1><p>由林德祿執導、古天樂同林家棟有份主演嘅《Z風暴》喺香港票房收近一千萬元，內地就收約一億人民幣，因為套戲有錢賺，黃百鳴嘅天馬公司決定7月開拍續集，卡士仲會加碼，除原班人馬外，會加入張智霖（Chilam）同周渝民（仔仔），聽講部戲原本呢個月就想開拍，但因為要等古仔檔期，所以要押後，因古仔𠵱家仲拍緊杜琪峯嘅《三人行》。</p><p>仔仔做殺手</p><p>古仔喺《Z風暴》續集依然係飾演廉政公署執行處首席調查主任陸志廉，而Chilam就演商業罪案調查科警司，故事係講警方同廉署同時查緊馬會高層貪污同埋造馬案件，打大老虎，不過幕後大老虎不斷搵嚟自台灣嘅殺手仔仔殺死晒啲證人。<br>Chilam同古仔繼《衝上雲霄》合作過之後，林德祿話咁快又拉攏佢兩個一齊拍戲。<br>此外，噚日Chilam喺上海杜莎夫人蠟像館，為自己嘅蠟像揭幕，着住機師衫現身嘅Chilam，一出場就搞到啲fans尖叫，佢話：「實在是太逼真了，好像看到了另外一個自己。」<br>撰文：馮仁昭</p></body></html>