<html><header><meta charset="utf-8"><title>樂香園：Apple Watch金錶乜人買？ - 海迪</title></header><body><h1>樂香園：Apple Watch金錶乜人買？ - 海迪</h1><p>全球滙率大波動，早已令一眾錶廠好頭痕；但今年仲有一件影響業界的大事，就是蘋果推出智能手錶Apple Watch。Apple Watch主要有兩種價位，一是sport版，幾百蚊美金有交易，相當正路；但公司另外仲會推「金勞版」、即18K金製造的edition版本，售價達一萬蚊美金（即七萬八千港元一隻）。呢個價位，完全是和瑞士名錶Rolex、Omega等睇齊，意味蘋果已唔當自己只係一間電子消費品公司，而係做奢侈品，當自己名牌咁經營。<br>蘋果呢個策略，從業績上來講很make sense。因為做電子產品，隨着款式推陳出新，價格只會越賣越平，即使品牌效應強如蘋果，今時今時iPhone的margin亦較高峯時回落不少。做名錶，純利率閒閒哋30%，對蘋果而言相當吸引。<br>不過，手錶始終有別於電話。消費者會接受因技術升級、或系統運作太慢，而每兩年用幾千蚊換一部新手機。但有咩人會願意用八萬蚊買一隻金錶，即使明知佢明年就會出一隻有新功能的升級版？這和一般名錶justify自己貴，說有工藝、可保值、甚至傳給下一代的概念不同。買Apple Watch金錶，可能純粹只為咗show off。佢嘅客路，大概都估到了。<br><br>海迪</p></body></html>