<html><header><meta charset="utf-8"><title>【親子籽】母女有偈傾　市集擺檔後生晒</title></header><body><h1>【親子籽】母女有偈傾　市集擺檔後生晒</h1><p>【親子籽：教養之道】<br>近年周末市集遍地開花，看似是年輕人的世界，是他們展示專長的集中地。有設計師卻創辦以媽媽做主導的「媽媽市集」，讓媽媽跳出屋企，發揮所長，整包整餅整番𤩹整袋，擺攤售賣，與人分享。這個市集，不僅令終日在家洗衫煮飯的媽媽擴闊了狹窄生活圈子，拉近她們與子女間的距離，更讓子女發掘出媽媽比自己優勝的一面，激發他們尋覓自己理想。</p><p>從整麵包到開檔　兩代人變親密　</p><p>一條新鮮的全人手製麵包，在別人眼中平平無奇，卻是52歲的譚紹嫩（Shelly）和24歲女兒陳覺倫（Emily）溝通的橋樑。兩母女住在同一屋簷下，昔日，一個終日埋首在廚房整麵包整餅煮餸，另一個不是返工去街，就是匿在房內睇電視玩電腦，兩母女的距離，似近還遠。如今每個周末，二人都會在廚房一起搓麵粉、做麵包、做鳳梨酥、研究麵包材料新配搭。麵包，成了二人的共同話題。<br>昔日做採購的Shelly，十多年前當上全職主婦，為家人打理起居飲食。想仔女吃得健康，每日有新鮮天然的麵包吃，但坊間麵包店的質素令人失望，標榜健康天然的，價錢貴得嚇人，所以五年前開始學整麵包，她做的麵包不用麵包機，全人手搓粉，每每花上數小時，少點心機耐性也不行。經歷過無數次失敗，做出的麵包終於入得口，每次送給家人朋友，見對方吃得開心就滿足，整麵包也漸漸變成她眼中的easy job，但原來在Emily心中，媽媽牌麵包對她影響深遠。</p><p>愛做包全因媽媽  夢想開店</p><p>「我鍾意整麵包，完全係因為媽咪。」Emily說。她兩年前在英國大學畢業回港後，一直做文職，每天過着刻板的寫字樓生活。她以前喜歡整蛋糕，人大了，不再嗜甜，見媽媽整麵包整得起勁，味道又好，試試做，一做便愛上，甚至萌生開麵包店或café的念頭。去年她得知坊間有個「媽媽市集」，舉辦場地鄰近住所，決定游說媽媽一同參與，兩母女齊齊整包擺賣，為興趣之餘，更重要是嘗嘗做小生意的滋味，為實現夢想鋪路。今年五月，二人首次擺檔，做了10條麵包和約100件自家製鳳梨酥，瞬即賣清光，其後幾次擺檔，產品同樣搶手，甚至有客人食過翻尋味，專誠再老遠走到市集幫襯，這都為她們打了一支強心針，Emily更着手準備到日本、台灣或歐洲學習更多整麵包的技藝。<br>Emily自中三起獨自往英國讀書，人在異地生活七年，與家人聚少離多，溝通少之又少。參加市集，將這對曾分開生活多年的母女的距離大大拉近，二人的共同話題增多，Emily說：「以前佢在廚房煮嘢，我永遠唔會去睇。」現在幾乎每個周末，兩母女都會在廚房一同整麵包，溝通多了，連交都鬧少了。</p><p>辭工出國學藝  覓到自己的路</p><p>Emily大學修讀政治、哲學及經濟，畢業後在普通寫字樓打工，如今又打算辭工到外地整麵包，在大部份父母心目中，她走的不是一條有前途、有錢途的理想道路，媽媽Shelly雖然口裏說「唔知佢讀乜」、「𠵱家份工冇乜出路」，但一直在背後默默支持。每次市集都是Emily主動提出要參加，媽媽必定身體力行幫助她，Shelly說：「以前細個陪佢讀書，大個咗有自己生活，我冇咩再幫到佢，𠵱家佢有要求，我一定會幫，最緊要佢開心，都希望佢搵到條自己鍾意、想行嘅路。」<br>雙方也因而發掘到對方值得欣賞的一面。Shelly喜歡手作，車衫穿珠全是她的專長興趣，Emily則愛跳美國三、四十年代的爵士樂搖擺舞（Swing Dance），媽媽曾叫她教自己，她卻拋下一句：「你都學唔識㗎啦。」人大了，總覺得父母一無是處，覺得對方乜都唔識，整麵包的過程，Emily才明白媽媽懂的比她多千百倍，「媽咪在生活小智慧上，無論飲食定健康都識好多嘢，我𠵱家有乜都會問佢，佢教我乜都會聽佢講。」透過整麵包，Shelly也學會欣賞女兒有心機和耐性的一面，以及對麵包的堅持，她說：「相信佢整出來的，一定是個有良心的麵包。」</p><p>為治療濕疹讀中醫  創中藥手工皂</p><p>最近一年，在多個市集上都會看見溫佩儀（Betty）和陳思敏（Loraine）這對母女的蹤影，她們是市集常客，主要擺賣自家製、含中藥成份的手工皂、洗頭皂、護膚品等等，自家製產品背後，同樣有個溫馨小故事。<br>28歲的Loraine，自八個月起便患有濕疹，每逢轉天氣季節，手腳皮膚就會遭殃，痕到叫救命。痕在女兒身，痛在媽媽心，濕疹難斷尾人人皆知，媽媽Betty已無計可施，脫離校園多年的她在四年前決定重拾課本，報讀三年制的中醫藥文憑課程，學習用中藥改善女兒的皮膚問題。約三年前，Loraine收到朋友送贈的自製手工皂，使用後濕疹竟奇蹟地有好轉，救星出現，Betty見識到這塊手工皂的威力後靈機一觸，與女兒商討，嘗試將有治療濕疹作用的中藥用來製造肥皂，她親自寫了幾條藥方給來自北京的中醫導師修改並實踐，女兒的濕疹果然有改善，送給朋友用後亦好評如潮。</p><p>反應超預期  整埋護膚品</p><p>去年底，她們首次將自家製的中藥手工皂放在市集售賣，Betty最初猶豫，因為她覺得市集是年輕人的世界，怕自己格格不入有代溝，所以Loraine特意挑選了「媽媽市集」，檔主全屬媽媽級人馬，使她更有安全感和更投入。她們最初沒有預計過銷情，「有人肯買已經好開心」，結果產品大賣，種類更由最初的六款手工皂和兩款潤唇膏，發展到現時超過30種，玉桂止汗沐浴皂、毛冬青清熱暗瘡洗顏皂、首烏防脫髮洗髮皂、繁縷濕疹修護膏，甚至日霜晚霜……應有盡有。<br>兩母女雖然各有正職，但現時仍堅持每月平均參與三場不同地方舉辦的市集，家中客廳就是她們的製作工場，平日放工或假期都會留在家中密密做，煮材料、倒模、切割、包裝、招紙設計等全部一腳踢。兩母女性格不同，媽媽為人隨意，女兒則要求嚴謹，製作過程裏衝突少不免，Betty說：「我整中藥時佢會問長問短，我就諗你又唔識又要問，講咗又唔記，成日問嚟問去，唔好問咁多啦。」Loraine聽後笑說：「媽咪有時會求其同論盡咗啲，例如倒模倒得唔正，有大有細，佢就會話咁先有DIY味道，呢啲位大家都要識得取個平衡點。」</p><p>心境變年輕  過來人分享辛酸</p><p>說起市集，Betty表現雀躍，「𠵱家好多後生唔同阿媽去街，難得阿女肯同我去喎，唔係佢我都唔會去科學園呢個地方。」Loraine在旁插嘴：「好似帶佢出城咁！」她又步媽媽後塵，正修讀中醫食療及營養學課程。這個年頭，手機通訊確是方便，但卻加深了人與人之間的隔膜，Betty說：「擺檔時冇理由幾個鐘都拎住手機㗎，全日坐足6個鐘，兩母女可以慢慢傾偈，分享平時唔會講嘅嘢。見得多後生仔女，自己心境都年輕咗。」<br>Loraine喜歡參與市集，因為她可以對自己的貨品有絕對話事權，兼賺到工作上前所未有的滿足感。Betty人到中年，選擇放開自己跟隨女兒融入年輕人世界，因為她明白作為濕疹患者及其父母的無奈，希望用過來人身份分享當中辛酸，她還有個小小的願望：「希望阿女將來結婚後都會繼續同我做手工皂，一齊去市集啦。」</p><p>「媽媽市集」（本月主題：感恩）</p><p><br>日期：11月29日　時間：11:00-17:00<br>地點：沙田香港科學園2期，尚湖樓地下<br>查詢： http://www.mamasmart.hk </p><p>母親主導
全港首個「媽媽市集」 </p><p>自2014年9月開辦、每月最後一個星期日舉行的「媽媽市集」，是香港首個以媽媽主導的市集。創辦人、現職產品設計師的何曉華（Jess）發現很多香港媽媽都有一門手藝，車衫、煮食、製作手工藝品等等，但因忙於工作及照顧子女，令這些獨門手藝失傳。她希望創辦市集，讓媽媽們發揮專長。Jess又指現今社會的人越來越冷漠，希望在小市集內可尋回失落已久的人情味。</p><p>記者：黃子配<br>攝影：許先煜、徐振國<br>編輯：李寶筠<br>美術：利英豪<br><br>部份圖片由受訪者提供</p></body></html>