<html><header><meta charset="utf-8"><title>秋天唔凍羽絨滯銷帶挈防曬最好賣</title></header><body><h1>秋天唔凍羽絨滯銷<br>帶挈防曬最好賣</h1><p>今年特別熱，由年頭小寒到今月立冬，本港今年廿四節氣屢創最高氣溫紀錄，踏入十一月中旬仍有近30度高溫，市民依舊短袖出門，情況儼如盛夏。不少時裝店照舊按時轉季，但厚重衣物變相趕客，令門面份外冷清。有成衣店稱生意受天氣影響，保暖內衣及禦寒衣物銷量勁跌愈一成；有商戶則有意外收獲，輕便外套銷情急升三成：「因為可以摺到好細，坐車、晚上轉涼隨時可以着」。<br><br>記者 佘錦洪<br><br>天文台至今分別錄得有紀錄最熱小寒、清明、端午、立秋及立冬，9月30日更掛起歷來最遲酷熱天氣警告。雖然，天文台指下周天氣將轉冷，惟近日仍於多區錄得逾30度高溫，短袖衫褲隨街可見。經常於街頭演唱的黃先生表示，平日外出依舊穿短袖，亦未有意識要買厚衣物，「咁熱仲睇羽絨就唔會囉，（服裝店）唔應該咁快換住，會蝕本。」市民曾小姐則指自己雖已為衣櫃換季，但現時出外仍以短袖為主，「最多帶件薄褸」，暫時無意欲添置冬衣。<br> <br>天氣不似預期，惟多家服裝連鎖店卻一切照常，早於月初已推出秋冬衣物，羽絨、抓毛外套等經已掛於當眼處，與街外T恤短褲行人形成強烈對比，店內顧客更是屈指可數。<br> <br>街舖淡靜，樓上店生意亦未如理想。沙木尼登山用品負責人、曾攀上七大洲最高峰的鍾建民表示，今年羽絨及保護內衣等銷量勁跌一成至一成半，表現比去年佔旺時更差，「11月都仲着緊短袖，點會有人買」。他指天氣熱對外遊準備亦有影響，「好似你計劃去挪威睇極光，如果（香港）凍你都會感覺要買多啲（保暖衣物）」，現時唯有寄望一兩星期天氣轉涼令生意有所改善。<br> <br>同樣出售保暖衣物，毅成戶外用品旺角店店長鄒偉文亦表示，今年買羽絨顧客顯著銳減，銷情較往年跌一至兩成，「好在都有唔少忠誠顧客支持」。他稱以往11月起踏入厚衣旺季，12月至明年2月為高峰，擔心較暖天氣持續會進一步影響生意。<br> <br>不過鄒偉文指出，最近日夜溫差變化大反而有意外收獲，可以摺疊、體積細小的輕便風褸大受追捧，「因為可以摺到好細，坐車、晚上轉涼隨時可以着，一件咁嘅褸帶住感覺唔到重量」，較以往有三至四成增長。而因為炎熱天氣，防曬用品如防曬帽、防曬手袖、冰涼毛巾等都有兩成增幅。</p></body></html>