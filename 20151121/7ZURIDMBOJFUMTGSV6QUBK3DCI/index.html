<html><header><meta charset="utf-8"><title>孖老公拍檔𢱑銀千嬅百潔布省車捱鬧</title></header><body><h1>孖老公拍檔𢱑銀<br>千嬅百潔布省車捱鬧</h1><p>楊千嬅、趙式芝與伴侶楊如芯、Rosemary及未婚夫Jason等前晚現身灣仔會展的寶馬新車發佈活動，而活動的大會公關是丁子高，實行夫妻檔搵銀。身穿白色tube top的千嬅做大會表演嘉賓，接受訪問時識做大講車經，更踢爆老公趁她去了做巡迴個唱買新車：「佢喺幫新車影宣傳廣告，佢打嚟話買咗新車，我仲問佢去做嘢，點解買新車？」</p><p>丁生叫千嬅補鐘</p><p>千嬅自言成為母親後做乘客居多：「我以前手車好辣，不過有咗小朋友後，就通常坐後面陪囝囝，少咗揸車。試過想親子，同囝囝講，聽朝媽咪車你返學，不過丁生細細聲話：『你補吓鐘先啦。』千嬅爆丁生對她的駕駛技術潑冷水，她曾在停車場整花老公座駕，亦笑言二人拍拖時曾甜蜜一齊洗車：「我攞住海綿喺度省，仲打圈喺度捽，好似打蠟咁，但省省吓覺得有啲唔對路，原來用咗百潔布嗰邊喺度省車，省到架車花咗，當時佢埋嚟睇，先知我用百潔布省車，起勢鬧我，本來係一件好甜蜜嘅事，變咗省花咗架車。」</p><p>此外，同場的Rosemary再透露婚禮約下月初印度舉行，但因未婚夫低調而未有確實公佈日子，她笑言緊張，而好友貝安琪會為她搞單身派對。而Rosemary之前提過會去馬爾代夫度蜜月，就算近日馬爾代夫政局動盪，她依然按照計劃度蜜月。<br>採訪：馬建華<br>攝影：陳順禎</p></body></html>