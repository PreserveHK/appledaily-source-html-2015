<html><header><meta charset="utf-8"><title>蔣家旻拖DJ男友　見光速閃</title></header><body><h1>蔣家旻拖DJ男友　見光速閃</h1><p>【銅鑼灣】今年25歲嘅蔣家旻，前年同細佢3年嘅新人朱敏瀚拍拖斷正，戀情即時見光死，之後佢就轉投比佢大10年、廿幾年前參加港台DJ訓練班入行，𠵱家喺數碼電台做DJ嘅Martin懷抱，兩個人經常都被影到甜蜜拍拖，甚至當街啜嘴嘴，不過蔣家旻就始終唔認拍拖。</p><p>摸頭似𠱁細路</p><p>前日傍晚5點幾，蔣家旻同Martin手拖手喺銅鑼灣行街，剪短咗頭髮嘅蔣家旻着短裙露腿，同男友十指緊扣邊行邊傾，之後兩個人孖住去餐廳嘆茶，同男友坐卡位望住食嘅蔣家旻，全程手舞足蹈，Martin就伸手摸吓佢個頭，似足𠱁細路咁款。<br>雖然，佢哋拍拖唔係第一次俾人影到，但前日Martin望出餐廳發現有記者影相，都好緊張走出門口周圍望，但就搵唔到記者喺邊，佢惟有轉頭返入餐廳，但隔咗半粒鐘之後，蔣家旻就同男友各自走。其實男未婚、女未嫁，就連一線男女藝人都唔介意大方公開戀情，點解佢哋仲要咁避忌呢！<br>採訪、攝影：羅德光</p></body></html>