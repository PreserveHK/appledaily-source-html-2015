<html><header><meta charset="utf-8"><title>隔牆有耳：田少越洋寸「個廚唔掂」 - 李八方</title></header><body><h1>隔牆有耳：<br>田少越洋寸「個廚唔掂」 - 李八方</h1><p>喺特首梁振英連換兩馬部署、以最佳陣容爭取連任嘅重要時刻，同CY向來唔多啱key嘅自由黨榮譽主席田北俊，卻身在夏威夷度假，未能喺香港一齊經歷政府大地震，但有坐定定就政改投票嘅田少堅持唔喺大時代「缺席」，越洋剝花生，喺facebook貼咗喺廚房入面、廚師燒緊ribs嘅相（圖），並留言：「個廚係掂嘅，就多多人都肯走入熱廚房幫手！唔掂嘅就……」<br>嘩，到底唔掂嘅就會點？八方真係好想知，可惜田少賣咗關子，網民就繼續爆like田少，有人留言問：「田少，係咪寸緊嗰兩位局長？」亦有人稱「喺夏威夷都掛住抽水？」、「牛排給抽乾了」。</p></body></html>