<html><header><meta charset="utf-8"><title>大棋局：2016大美元時代（七） - Mr. Tregunter</title></header><body><h1>大棋局：2016大美元時代（七） - Mr. Tregunter</h1><p>就算係羅家英飾演的唐三藏，到最後說話都會斬釘截鐵。美國喺加息問題上「依依哦哦」，終於宣佈加息，但加息只係美元萬劍歸宗三步曲之第二步，大美元時代即將進入下半場。<br>聯儲局前主席伯南克曾經講過，央行要調控市場有好多方法，其中一種就係出口術玩預期。由伯南克宣佈準備停QE開始，tapering一詞頻頻見諸財金文章，取其越收越細之意。停QE後係吹加息，今個月講就快加，下個月講好快加，再下個月講即將加，如果伯南克仍在任時tapering指QE規模越收越細，耶倫上任tapering就係指將市場加息預期壓縮到盡，當大眾已厭倦耶倫「落雨好收衫喇」的溫馨提示時，加息對市場衝擊便較細。此段期間為美元萬劍歸宗第一步，主要體現在美滙指數見底回升，油價腰斬，大宗商品暴跌，貴金屬集體見熊，新興市場貨幣接力破底，央行外滙儲備收縮。<br>落實加息係第二步，擴大美元同其他國家貨幣利差。天下熙熙，皆為利來；天下攘攘，皆為利往。銀紙自己有腳，會自動走去有着數嘅地方。用一個香港人熟悉嘅情況為例，人民幣升值初期大眾都唔覺係咩一回事，大戶已魚貫入場。去到咁上下，就會見到大量散戶做人民幣定期賺息賺滙，但去到此種境況時已係人民幣中高位階段。美元，將會一樣。如果你唔炒股、唔炒滙、唔炒金，美元萬劍歸宗第一步可能無甚感覺，最多係發覺去旅行抵玩。當大眾有感覺時，已經係中後階段。<br>在美國立場，以財政收入計，美國加息係唔可以多過6%，否則利息支出會佔財政支出40%，所以實際估計只會4%左右（具體見舊文〈美國會加幾厘息〉）。從聯儲局委員投票點陣圖亦可見，預期三年加至三、四厘。但美國嘅人工、租金已經有急升趨勢，新凱恩斯主義認為呢啲都屬於黏性高，即加開就好難減。美國要維持復蘇，息唔可以加太多，通脹又蠢蠢欲動，就要撳其他嘢落去，自然就係能源價格。<br>因此petrodollar回流，將係美元萬劍歸宗第三步。全球主權財富基金持有7.1萬億資產（美元，下同），當中60%主權財富基金係靠賣石油起家。油價由過百美元腰斬一半都仍未跌停，從技術走勢角度WTI油有可能跌至23美元一桶。就算油價唔再跌，但長期維持50至60美元水平產油國一樣頭痕，無法維持國內財政收支平衡，則產油國的主權財富基金將會賣資產。更重要嘅係除上述三步曲外，美元萬劍歸宗仲有一招撒手鐧，留待必要時使用。<br><br>Mr. Tregunter</p></body></html>