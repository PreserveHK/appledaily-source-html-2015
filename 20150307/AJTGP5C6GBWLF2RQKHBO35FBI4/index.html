<html><header><meta charset="utf-8"><title>我主場：完全體吳國敬　谷底爆發</title></header><body><h1>我主場：完全體吳國敬　谷底爆發</h1><p>人生有幾多個三十年？吳國敬二十歲入行，樂壇打滾三十年，下月紅館開騷，合作過的天王天后將碌卡撐場。阿敬回想那些年的高低起落，嚐盡甜酸苦辣，窮到燶日子冇錢開飯，烚臘腸配即食麵。就是音樂旋律令阿敬緊扣這個行業，近年他再發憤圖強，充滿鬥志，更形容經歷過起跌的自己是「最complete嘅吳國敬」。<br>撰文：比華利</p><p>今年六月便五十歲的吳國敬，二十歲時發歌星夢參加新秀歌唱大賽入行，星途不算暢順，由幕前退到幕後當作曲，近年再跳出做唱作人，為紀念圈中打滾三十年，阿敬下月四日起在紅館舉行一連兩場「吳國敬三十載作品展音樂會」。</p><p>捱白烚臘腸麵</p><p>阿敬當年在新秀歌唱大賽三甲不入，同場被杜德偉捧走金獎，阿敬翌年被唱片監製賞識簽約唱片公司，一九八七年推出處男作《玩火》，歌唱事業露曙光。好景不常，一九九○年吳媽媽不幸在美國發生車禍身故，阿敬受喪親之痛的重擊，變得意志消沉，回憶那段黑暗日子，他眉頭深鎖說：「我接受唔到媽咪死咗，成個人行屍走肉，冇晒鬥志，成個苦瓜乾，完全娛樂唔到人，點有資格做藝人。嗰時我有諗過退出，我覺得自己人生同事業都玩完，成日匿埋喊，成個人冇charm、眼腫、樣頹兼膊縮，邊有台型吸引到人，冇晒啲job，朋友又話我成日黑口黑面，叫我出去食飯應酬，睇見我都影響食慾啦。」<br>喪志令阿敬事業走下坡，失前途也失錢途，雙失令老本也差不多花光，逼着絕處逢生：「我好鍾意音樂，於是問朋友借咗啲錢，諗住買部電腦，學吓做音樂，試吓作歌，希望轉投幕後重新振作。」阿敬八過行程，知道當年作曲一經錄用每首有六千元酬金：「我冇錢交租，寫隻歌有六千落袋，寫多隻就可以供車同生活，唔使吓吓再食齋麵，我最窮時喺屋企餐餐煮冇餸即食麵，有日我頂唔順摷雪櫃，發現剩番一孖臘腸都拎嚟烚咗佢煮麵，真係……好難食。」</p><p>轉型成功翻生</p><p>做人窮則變，變則通，阿敬否極泰來，靈感忽如泉湧：「記得我第一個六千蚊係幫李克勤作咗首《一知半解》，跟住慢慢開始多咗人搵我交歌，生活順啲，我又碌卡叫張衞健帶許志安同鄭秀文嚟我屋企揀歌。」如是這般，阿敬越寫越有mood，更一口氣作了一百首歌備用，他得戚說：「呢一百首歌養咗我足足十年，直到二○○六年存貨用晒，我逼住又要加油開工。」<br>阿敬作曲堅持靈感到才出貨，那幾年他又遇上阻滯，不是病便是跟村屋鄰居發生爭拗，甚至惹上官非，結果連一些商演活動都泡湯。近年噩運過去，阿敬又重新開始，他興奮說：「近排我啲爆炸力返晒嚟，我最近寫起五十首歌，𠵱家陸續分畀歌手。」<br>在娛圈起跌三十年，阿敬的辛酸只有自己知：「人生就如過山車，有起有落好正常。我覺得𠵱家狀態返晒嚟，無論心態或體能都fit過以前，係最complete嘅吳國敬。」<br>髮型、化妝：Jennifer Li</p></body></html>