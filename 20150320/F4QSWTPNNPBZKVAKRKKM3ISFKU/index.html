<html><header><meta charset="utf-8"><title>每日一趣：廣場大媽生力軍 - 李可強</title></header><body><h1>每日一趣：廣場大媽生力軍 - 李可強</h1><p>A股又添生力軍！上周滬深兩市新開股票戶口七十二萬戶，比前個禮拜增9%，係呢輪牛市以來第二高。大批新散戶源源不絕湧入股市，內地市場消息話，今次生力軍係廣場大媽，佢哋棄舞從股，勢要掃清市面所有低價股！<br>大媽選股、買餸都係同一道理，最緊要平！呢度所講的股價平，當然唔係講市盈率等高深術語，純粹就係講股價。大媽掃貨效應之下，目前已經冇一隻A股平過三蚊（唔計ST股），四元之下的股票得番八隻，亦都就快絕迹，手快有手慢冇。內地股市散戶為主，最鍾意平價股。有券商統計，由去年下半年至今，股價最低二百隻股，平均升幅高達103%，股價最高二百隻股，平均升幅就只有50%，跑輸同期滬綜指68%升幅。難怪不能小看廣場大媽的買股智慧！<br><br>李可強</p></body></html>