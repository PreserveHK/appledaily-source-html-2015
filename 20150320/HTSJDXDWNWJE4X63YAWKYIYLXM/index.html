<html><header><meta charset="utf-8"><title>馮仁昭四圍超：遭散佈撞車死訊梁繼璋：大吉利是 - 馮仁昭</title></header><body><h1>馮仁昭四圍超：遭散佈撞車死訊<br>梁繼璋：大吉利是 - 馮仁昭</h1><p>五十八歲著名電台主持梁繼璋，前日突然被傳死訊，馮仁昭即刻打電話畀佢，梁繼璋親自否認：「好多朋友打畀我，連雷宇揚都搵我，佢話喺微博睇到篇文話我過咗身，佢打我嘅舊電話cut咗仲緊張，終於搵到我嘅新電話。」<br>原來有人喺微博散佈梁繼璋撞車死嘅謠言，佢好勞氣話：「醫護界朋友話噚日下晝，有護士喺微博睇到，話幾個鐘頭前我發生咗交通意外，架車撞埋電燈柱，條柱跌落嚟插中胰臟，送咗去QE（伊利沙伯醫院），失血過多不治，好似寫劇本咁，作埋時間同地點，朋友初時都信以為真，打畀我先發現係假。」</p><p>「耐唔耐又傳」</p><p>其實梁繼璋唔係第一次傳死訊，幾年前佢寫過一封「給兒子的信」，有人加咗句已故香港主持人梁繼璋嘅遺書後，就不停傳佢死咗，梁繼璋話：「第一次睇到感覺好差，中國人覺得大吉利是，耐唔耐又傳一次，慢慢感覺麻木。」問有冇得罪人？佢話：「刻意得罪人好少，但冇意講咗啲嘢令人唔開心，呢樣我真係唔知，好難討好全世界，好在阿媽唔係好聽呢啲消息，唔係就嚇死佢。」<br>撰文：馮仁昭</p></body></html>