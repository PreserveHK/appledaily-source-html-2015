<html><header><meta charset="utf-8"><title>名駒可為港揚威 - 左丁山</title></header><body><h1>名駒可為港揚威 - 左丁山</h1><p>證券界資深人物、壹傳媒獨立非執董霍廣行Terry贏咗今年打吡，左丁山雖然抵死唔搵佢隻馬做雙膽之一，由贏變輸，但都好為老友記高興。二十幾年前Terry在金英證券掌舵之時，大家已經相識，佢現在自己開辦證券研究公司，自己投資、自得其樂，佢養馬多年，從不以極高價買馬，好似隻戰利品咁，贏埋打吡之後，至今七捷，贏馬獎金由四百五十幾萬急升至約一千五百萬元（打吡獎金有一千零四十萬），應該係馬價嘅幾倍，爭奪打吡14匹馬之中，相信戰利品係來價最低嗰兩三隻，所以話養馬不是有錢就可以贏晒，否則嘅話大富豪潘蘇通出兩隻馬：大印銀紙與王者無敵豈非可包辦冠亞軍？<br>戰利品贏打吡唔奇，最奇係配上騎師潘頓。潘頓與練馬師蔡約翰素來冇「馬上交情」，今年全季未騎過蔡約翰嘅馬，只不過「萬能插蘇」韋達交際手腕一流，與不少練馬師有交情，剛啱呢場有蔡約翰嘅戰利品，高伯新嘅大印銀紙、直震撼、王者無敵，一共四隻馬都可以任韋達揀。一位冇份參賽嘅練馬師曾經講過：「潘蘇通先生豪爽、闊綽，令人難以拒絕，佢想韋達騎大印銀紙，韋達好難推嘅。」咪係囉，就算知道戰利品係十四匹馬之中，評分最高，跑平磅賽有便宜，韋達都係要放棄嘅嘞。於是蔡約翰在無人可揀情況下，都要邀請潘頓上馬。哈，贏咗噃，以後隻馬會唔會俾番韋達騎呀？雖無交情，也要講人情，蔡約翰對南華早報記者講：「潘頓既然贏咗，以後都會搵番佢騎嘅，除非佢唔制啦！」自動放棄就好難咯，做騎師最緊要爭取優秀座騎，打吡冠軍馬豈有放手之理，莫雷拉已有馬王級靚馬在手（如步步友、威爾頓），潘頓欲要爭雄，天跌落嚟嘅戰利品仲唔擁抱入懷咩！莫雷拉騎開隻步步友係馬場怪獸類，在香港跑千四米至千六米，所向無敵，每仗贏來，皆不費吹灰之力，究竟還有多少潛力，大家靠估，馬主李福鋆（著名牙醫）係李家中人，係李國寶疏堂阿叔，養馬旨在過癮，獎金視若等閒，既然擁有呢隻靚馬，香港好多馬迷幾希望李先生送馬出外爭雄，到皇家雅士葛、杜拜大賽一顯威風，為香港爭光，步步友若跑日本安田紀念賽（千六米），應該係大熱門㖭，希望李先生考慮吓。</p></body></html>