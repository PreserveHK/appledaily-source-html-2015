<html><header><meta charset="utf-8"><title>隔牆有耳：連環懶幽默鬍鬚曾變爛Gag品客 - 李八方</title></header><body><h1>隔牆有耳：連環懶幽默<br>鬍鬚曾變爛Gag品客 - 李八方</h1><p>財政司長曾俊華今年大玩親民形象，先開facebook、之後同成班記者以神棍玩selfie、近排更接受電視台訪問講自己有幾似Pringles薯片嘅「品客叔叔」，到最近仲一不做，二不休，索性做埋爛Gag王，繼前日送陳茂波一個「big one與碧雲」爛Gag後，噚日佢喺商界午餐會又搞爛Gag，仲即場吟番首詩，懶幽默提醒班商界，今年暴風雨或較去年更多，似乎有乜暗示，不過有人話似乎同李力持啲《真係笑話》一樣，唔多好笑囉。</p><p>午餐會突然吟詩</p><p>話說鬍鬚曾噚日去午餐會，商界梗以為佢硬銷預算案，所以台下商界人士好識做，問佢可以點擴闊稅基，點知鬍鬚曾唔直接答佢，改用爛Gag答佢，話稅呢家嘢永遠係敏感事，永遠冇一個啱嘅時候討論，之後就話可以開徵嘅稅，其實只有兩種，「一種是帶來痛苦的稅，另一種是帶來更多痛苦的稅」。就係咁，一個爛Gag搞到台下捧腹大笑，大家笑完以為佢答咗，其實乜都冇答過。<br>品客又做埋天氣先生，話香港近排已變得又暖又濕又大霧，話如此春天氣息令佢諗起英國詩人Tennyson嘅名句：「In the Spring a young man's fancy lightly turns to thoughts of love」（在春天，年輕人的遐想總是轉到愛情上），話港人每天匆匆忙忙，唔夠浪漫聞下路上花朵香氣。唔怪得鬍鬚曾嘅中產定義係飲咖啡同埋睇法國電影啦，佢真係夠晒離地。<br>鬍鬚曾之後講到近日港元轉強，又搞爛Gag話不無好處，好似港人可去日本「濕平」、去法國買葡萄園，又話要等下次聯儲局開會先至知道美國係咪加息，其實鬍鬚曾乜都冇講過，只可以話夠幽默，笑吓好過俾人教訓囉。<br><br>李八方<br>mailto:pf_lee@appledaily.com</p></body></html>