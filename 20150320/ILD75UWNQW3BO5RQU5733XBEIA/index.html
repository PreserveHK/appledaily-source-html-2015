<html><header><meta charset="utf-8"><title>中環迷你裙：西泥靠猛人發達 - Samantha</title></header><body><h1>中環迷你裙：西泥靠猛人發達 - Samantha</h1><p>炒股方法，各門各派，邊種炒法最好，沒說得準，只要故事夠動人，一男子也可以撐起股價，摩通前高層未埋位，市場就憧憬渣打（2888）有一系列改革扭轉乾坤，兒戲嗎？不會，只要股價升的話。管理層難做，要管好團隊，打通人脈，接大單固然重要，識sell股東撲水仲緊要，故揀啱CEO對低迷的公司而言，是帖絕佳良藥令股價一飛沖天，西部水泥（2233）便是一例。<br>西泥上月委任新任總裁馬維平，細看原來是猛人一位，分別在全球首兩大水泥商Holcim和Lafarge待過，更曾是全球第五大的意大利水泥中國區總裁，讀建材出身的馬氏在水泥這行有廿年經驗，呢位老行尊首次見傳媒，推銷能力極強，先講不要價格戰，不再擴大產能，提升生產效率，仲要搞食正國策的環保水泥，中晒股民最愛關鍵字。<br>最大賣點係受惠一帶一路、陝西省又加快兼併步伐，該區同業降至三家，確保毛利不再跌，在陝西、新疆有廠房的西泥有望成為第一批翻身、兼倍升的水泥股。舊年純利雖勁跌九成，僅賺三千多萬人仔，但現金、存貨和負債沒有進一步惡化，顯然情節夠吸引，三家基金半年內相繼增持西泥，承着新任CEO上任，西泥展開升浪，築底近日已完成，此時正是絕佳入場時機。<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>