<html><header><meta charset="utf-8"><title>梁小冰自感脫節　重新學戲</title></header><body><h1>梁小冰自感脫節　重新學戲</h1><p>入行已有二十五年的梁小冰，她初選港姐時一直不起眼，因為當時在台上一個跣腳後識執生，最終登上港姐季軍，並獲當年評判之一的周潤發大讚「最有演戲天份的香港小姐」，小冰日前接受專訪時說：「好多人覺得我好精靈，但亦有人話我蠱惑，唔知係咪專登跣低，諗起都好笑。其實我份人好簡單，選美前已有演出經驗，拍過電影《小心間諜》，仲係女主角之一㖭，所以我一直都覺得自己好幸運，落妝後係一個好平凡嘅女仔，但上鏡就俾人感覺好有氣質同靈氣。」</p><p>冇錢結婚</p><p>小冰在無綫八年，曾在《清宮氣數錄》中飾演慈禧太后，又於陳小春版《鹿鼎記》分飾阿珂及陳圓圓，有「古典美人」美譽。不過，小冰在一九九八年事業高峯時，突然選擇離開無綫，並於二○○○年嫁給陳嘉輝，她直言也許當時年紀小，小冰笑說：「我喺無綫八年拍咗二十幾部劇，差唔多全部係古裝。對一個中五畢業嘅女仔嚟講，冇得玩、冇得瞓、冇得見朋友同屋企人，覺得自己冇正常人生活，身心都好疲累。」<br>之後小冰過檔亞視，又在中台兩地發展，收入卻勝從前，她說：「因為我要照顧屋企，所以八年收入全部畀晒媽咪，到我同嘉輝想結婚時就冇錢，天無絕人之路，畀我哋去過台灣拍咗部《少年梁祝》，一部戲已經有一百萬，直情係以前嘅三年人工。之後再去亞視一年都有一百萬，反而覺得𠵱家做藝人慘過我哋以前，仲有好多搵一萬幾千，人工分分鐘少過做保安。」</p><p>唔夠滿足</p><p>不過，每個演員都可能遇上「樽頸位」，在香港娛樂圈有十幾年真空期，小冰直言是希望尋回自己的定位，她解釋：「其實一直以嚟港台、有線，甚至電影都有搵過我拍，但覺得角色唔太吸引，我唔係話人哋啲劇小兒科，只不過多年嚟都係參與大製作劇集，真係覺得滿足感唔夠大。加上我呢個年紀，唔通再拍愛情劇咩？知道自己應該要轉型，生完仔之後有三年真空期冇做過嘢，感覺自己同香港脫咗節，我知唔可以再食老本，希望有突破，所以用咗差不多十年去演舞台劇，重新學過演戲。」<br>小冰自言做藝人好辛苦，所以不贊成兒子入行，她說：「我灌輸好多做藝人拍劇好辛苦、人工又奀，我哋拍《導》劇，十號風球都要開工，佢又見阿媽晚晚十二點都唔返屋企。所以阿仔對呢行都好抗拒，佢今年雖然得七歲，但已經叫我唔好將佢張相放上網俾人睇。」小冰嘆在香港做演員好悲哀，她說：「我最初以為家怡、王宗堯係新人，香港實得一間電視台拍劇，政府唔支持。令好多有資歷嘅演員苦冇機會。其實真係好慘㗎，其實一個演員經驗越多越有戲味，我呢啲絕種㗎喇，年過四十仲做到女主角，如果我到五十歲仲做女主角，咁大家就應該要繼續支持梁小冰喇。」<br>場地：The AIR（The ONE）<br>服飾：Club Monaco</p></body></html>