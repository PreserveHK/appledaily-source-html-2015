<html><header><meta charset="utf-8"><title>中環在線：梁振英密會李家傑、楊國強斟起樓大計？ - 李華華</title></header><body><h1>中環在線：梁振英密會李家傑、楊國強<br>斟起樓大計？ - 李華華</h1><p>中港兩大發展商噚日先後現身禮賓府！恒地（012）主席李兆基（四叔）嘅大公子李家傑噚日下午三點過後離開禮賓府，特首梁振英親自送客，李家傑笑住等車走，睇嚟佢同梁振英傾完之後，心情好靚喎。</p><p>隔咗四粒鐘，碧桂園（2007）主席楊國強就坐車出現禮賓府門口，同梁振英握完手就跟埋入去。<br>梁振英成日話關注港人置業問題，四叔今年初就宣佈計劃重建大坑西新邨，改建為五千伙「勤奮青年創業居所」，每伙只賣一百萬。四叔同時又跟楊國強合組慈善基金，計劃喺內地建一萬伙「安居．價廉物美屋」，每伙賣十幾萬。李、楊二人咁啱同日先後見梁振英，會唔會就係傾呢件事呢？斷估唔會討論齊昕去咗邊啩？</p></body></html>