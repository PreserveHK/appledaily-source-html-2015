<html><header><meta charset="utf-8"><title>中環在線：招行行長以「賣豬肉」論分拆 - 李華華</title></header><body><h1>中環在線：招行行長以「賣豬肉」論分拆 - 李華華</h1><p>上市公司分拆業務上市閒過立秋，大股東講出嚟嘅原因通常係釋放價值云云，招商銀行（3968）行長田惠宇噚日就以賣豬肉做比喻，即係將業務打包得靚啲再賣，就會賣得貴啲嘞，呢個比喻實在精闢！<br>田惠宇係安徽人，佢話鄉下嘅豬肉，只係就咁肉連骨一齊賣。佢長大後去上海讀書，見到上海人賣豬肉會包裝成「大排」、「小排」、甚至係紅燒肉，佢就突然諗通咗，原來同一隻豬切落嚟嘅肉，切靚啲拎出去賣，價值係會比較高。<br>佢好坦白咁講「受到呢個啟發，賣大排、小排都有興趣」。其實佢亦從中暗示咗，招行確係幾有興趣去分拆某啲業務出嚟賣，但佢就冇透露係邊一瓣業務。佢補充話，將來都要睇有邊類投資者，或者市場環境係點，先至決定到。之前市場就傳出，招行有機會分拆信用卡或其他零售業務上市，借此引入民營資金。</p></body></html>