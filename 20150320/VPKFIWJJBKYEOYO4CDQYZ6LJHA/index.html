<html><header><meta charset="utf-8"><title>Girl’s Talk：望巴神爭氣捧利記必勝 - LULU</title></header><body><h1>Girl’s Talk：望巴神爭氣<br>捧利記必勝 - LULU</h1><p>今年英超前四真係爭餐死，除咗車路士穩守第一外，曼城、曼聯、熱刺、利物浦、阿仙奴同修咸頓打生打死，正為明年踢歐聯嘅資格努力，呢六隊只係差八分，肯定有排鬥，可能要到最後一分鐘先分到高下。英超已經進入直路，每場嘅勝負、甚至每一個入球都好重要，可以話係打緊淘汰賽一樣。<br>今個星期大戰係利物浦對曼聯，直頭可以話係一場決賽。𠵱家排第四嘅曼聯，比第五嘅利物浦多兩分，呢場如果分唔出高下，最開心嘅就一定係阿仙奴、熱刺同修咸頓，所以我估利記同曼聯兩隊都唔會求和，一定會全力爭勝。呢場比賽，我有個小小嘅幻想，就係利物浦會用巴洛迪利（圖）打正選。好多人都知我鍾意巴神，佢今年表現的確一般，外界對佢嘅批評亦有好多。呢位話題人物早前喺社交平台放咗段片回應，佢話好多人都只係見過佢踢波，而唔係真正認識佢，更加未同佢溝通過、相處過。呢班冇同佢點講過嘢、又唔係點見面嘅人，點解可以講到好似好了解佢咁呢？如果今場巴神入波、仲帶領利記贏波，我相信會係巴神對所有批評最好嘅回應！<br>今場兩隊都開始上力，都幾難估邊隊會贏，不過利物浦球員信心似乎好啲，加上我非常希望巴神入波，今場入波其實唔使多，最緊要場波好睇，咁就算利物浦贏1:0都夠。<br><br>LULU<br>不懂踢波愛睇波</p></body></html>