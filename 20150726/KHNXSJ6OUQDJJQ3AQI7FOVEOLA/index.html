<html><header><meta charset="utf-8"><title>大棋局：貴金屬集體見熊 - Mr. Tregunter</title></header><body><h1>大棋局：貴金屬集體見熊 - Mr. Tregunter</h1><p>上周提及黃金跌穿重要區間，進入熊市第二階段機會非常高，恐怕要殺多一板見700至800美元先會見底。攤開嚟睇，唔單止黃金，各大貴金屬同普通金屬都集體見熊，黃金喺其中，其實已算較硬淨。</p><p>例如白金，上周五收報985.5美元一盎斯，已經坐時光機返去2009年2月口價。2009年2月，即係金融海嘯剛剛過去，美國準備QE，各類資產、商品見底開始大升嘅時候。白金向來比黃金略貴，但2009年開始呢個升浪都跑輸黃金，而且走勢往往有領先迹象。其他各類貴金屬及普通金屬價格走勢亦差（見表）。<br>普通金屬中，鋅係例外，六年來都只有橫行。貴金屬中最硬淨係鈀金，留意各類金屬大多已經跌返去第一次QE前後，亦即係話打回原形。鈀金大頸線係600，如果出現一下大成交破600殺落去，則鈀金將係貴金屬中最後殺倉者。屆時留意鈀金接近見底之時，就係確認其他貴金屬準備回升之時。白金、鈀金一前一後，白金做先行斥堠，鈀金做殿後部隊，想撈底買黃金就要留意呢兩隻走勢。<br>以上是從炒嘅角度睇。但問題嘅嚴重性，係全世界印咗六年錢，竟然同你講口價跌番去六年前。第一次可以用印錢方法頂資產價，第二次已經無能為力。歷史從正反合形式進行，當我哋吸收教訓後，為咗避免重蹈覆轍會做一些相反之事，但相反之事往往衍生出其他問題，令事情走返去同原本非常相似嘅地步，縱然高度唔同。所以共產黨老祖宗列寧話：「內容前進，形式復歸。」QE就好似近年流行嘅化妝，已經唔係化妝而係裝修批盪。當裝修批盪清拆後冇嚇到着草先再講其他嘢。<br><br>Mr. Tregunter</p></body></html>