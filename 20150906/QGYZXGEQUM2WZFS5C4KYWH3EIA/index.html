<html><header><meta charset="utf-8"><title>大棋局：警惕全球流動性地雷 - Mr. Tregunter</title></header><body><h1>大棋局：警惕全球流動性地雷 - Mr. Tregunter</h1><p>現代每一次金融危機，都係流動性危機。09年QE為破解呢個定律，用印錢嘅方法將銀紙浸到上心口，照道理唔會再出現流動性問題。但經過6年實驗，輾轉埋下兩個流動性地雷，唔覺意踩中就會引爆。<br>第一種係政府為資產價格包底，以美國、歐洲國債為代表。QE等於政府包底，買國債有賺冇賠，有咩事最後傳個波畀政府就可以。當人人買時價格靚仔，市場暢旺，冇問題；當政府開始要沽，或將手上嘅貨揸到到期，除資產負債表會收縮外，霎時間亦搵唔到咁多買家接貨。需要注意今年末至明年初，美國、英國兩個金融體系較先進嘅國家，其貨幣政策準備正常化。而全球央行外匯儲備今年亦持續減少如同QT（Quantitative Tightening），德銀估計到2016年底全球央行外儲將由高峯值減少1.5萬億美元。<br>第二種係市場被做乾，以中、美股市及亞洲區樓市為代表。中國股市以大量停牌、限制沽空等方法令個市減少賣家；美國上市公司CEO為年尾花紅，不斷以公司盈餘、發新債等方法回購公司股票，收乾貨源托起股價；亞洲多國政府以稅制、行政措施限制樓市交投，令入貨者短期好難賣。以上事件都有一個共通點，就係市場被做到史無前例咁乾，情況如水管得咁粗，平時好地地，洪水驟至啲水就出唔切。近期環球跌市如果持續落去，兩個地雷隨時引爆，較理想情況係陰跌兩年，衝擊就可以壓到最細。<br><br>Mr. Tregunter</p></body></html>