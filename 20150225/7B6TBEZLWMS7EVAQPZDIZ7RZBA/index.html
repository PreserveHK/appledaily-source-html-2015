<html><header><meta charset="utf-8"><title>每日一趣：河南內房股跑贏 - 李可強</title></header><body><h1>每日一趣：河南內房股跑贏 - 李可強</h1><p>有內地研究機構出咗份報告，話目前全國以河南省外出打工仔最多，合計超過一千八百萬人。全國十個最多外出打工仔城市，河南省佔六個，其中周口、信陽、駐馬店、商丘四市均超過二百萬人。呢份報告估計每十萬外出打工仔返鄉下定居，可以帶動一萬平方米樓市成交，如果真係出現返鄉置業潮，河南省的樓市最受惠。<br>建業地產（832）專做河南省三四線城市樓市，去年全年銷售金額只增加11%，今年至今股價升逾9%，大幅跑贏其他內房股，似乎呢個返鄉置業概念，又幾為投資者受落。<br>不過，有內地專家走出來反駁，話上述河南四個城市，過去幾年人口都在萎縮，尤其商丘市，過去四年的小學生人數少咗三成，其他城市跌幅都在二成左右。家長去咗大城市打工，當地教育環境一定好過鄉下，如果小朋友能夠喺附近返學，恐怕都唔會再返鄉下，返鄉置業意欲會好低。<br>呢個春節，唔少內地三四線城市樓盤以返鄉置業概念搞促銷，想趁外出打工仔返來過年之際，喺當地買番層樓。<br>內地樓市舊年好唔掂，尤其三四線城市因為樓市積壓過多，情況最淒涼。究竟返鄉置業概念能否救番當地樓市，真係要睇多幾個月數據先知。<br><br>李可強</p></body></html>