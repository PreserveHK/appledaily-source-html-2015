<html><header><meta charset="utf-8"><title>一周三件：威華達等落鑊 - 錢雋</title></header><body><h1>一周三件：威華達等落鑊 - 錢雋</h1><p>威華達（622）嚟緊派發上年成績單，有盈喜之餘，集團又係場內股壇嘅高高手，大把銀彈，牛三等發圍。<br>威華達前排發盈喜，話嚟緊二○一四年成績單，盈利會大幅增長兼係唔少過2.6倍，去到唔少過5.1億元。單計呢年嘅成績，威華達PE由家陣十一倍，跌到得番三倍。</p><p>盈利爆升迎牛三</p><p>威華達有盈喜，主要係受惠投資公平值收益增加。而睇番集團再對上幾年金融資產，主要係揸住仲未沽清嘅港華燃氣（1083），但港華係慢打鑼嗰種，所以，有理由相信，威華達係得益於其他新近嘅投資，包括證券在內嘅金融資產，導致盈利爆升，威華達原來都係股壇高高手。<br>成件事咁睇，威華達二○一三年尾時有現金十七億元，而對上幾年，集團持續售非核心業務，已經再冇大project喺手。又威華達曾經提過有意參與頁岩氣，但最後再冇下文。威華達係超級現金牛，若果唔用嚟搞新業務，齋擺喺度收息，冇更大value added，與其係咁，場內兜番兩轉，好似家陣，博資產升值，冇壞。<br>又威華達到上年中，唔計揸住高流動性金融資產16.6億元，單係現金，仍然高達13.7億元，借款得四千四百萬元咁大把，淨現金有十三億元，同家陣市值十五億元差無幾。銀彈多，若果嚟緊日子，中、港牛三，食住呢潮浪，威華達增值更肥仔。<br>又威華達現價（0.213元）得0.39倍PB，以證券金融瓣數睇，呢個PB，又係行內至便宜，券商股仍然係嚟緊嘅日子一個大熱topic，威華達亦有得諗。<br>喺呢轉買威華達，只係當反映番上年7仙EPS，都講緊要升33%到0.283元，到時，集團PB都係得0.52倍，未有耐追到券商行家。<br><br>錢雋<br>細價股專家<br>本欄逢周二、三、五刊出</p></body></html>