<html><header><meta charset="utf-8"><title>759乜乜乜之「十問阿信屋老闆」！</title></header><body><h1>759乜乜乜之「十問阿信屋老闆」！</h1><p>CEC國際（759）旗下之阿信屋，由零食、化妝品、超市、家品，凍肉都有搞，最近再開「759寢具屋」，另外下月759「12蚊店」、便利店亦會陸續開張。對於外界批評公司踩過界，老闆林偉駿接受本報訪問時反駁指，「做生意有界嘅咩？」<br><br>「賣一包零食同賣一張綿胎，對我來講嘅分別，就只係一個產品編號。」他表示，自阿信屋開業後，公司日、韓廠房網絡逐漸擴大，「出面啲人成日話我心多。你估真係我想做就做到啦？我想做皇帝呀？得唔得呀？梗係唔得啦。只我係識多咗人，路數多，而我會把握機會咁。」他又指，「唔係我心多唔多，唔通我開到咁上下，出面班人（指伙記）全部訂薯片咩？我都要俾機會佢哋試架。」<br><br>他又解釋，自己絕非亂開新業務，決定打開新市場與否，全然取決產品能否貨如輪轉，「呢個係唯一一個方法，去抗衡租金壓力」。他指公司現金流正常，贖單期約平均70多日。未來只要發現新路數，而存貨亦可以一個月內賣走，他都會踩入去。<br><br>一子錯，滿盤皆落索。被問到會否怕假如有任何新業務失敗，會拖累集團整體時，他表示，「咁做生意怕咩啫？我啲策略會修訂架。」他指出，每次新嘗試的投資都不會太大，因此即使落錯一個決定，亦不至於令自己翻唔到身，「我眼光當然唔係準到咁，我日日都有錯嘢、誤判，但只要改得快就得啦。」<br> <br>憑本報收視數據，發現好多讀者都好關心阿信屋嘅新聞。每次阿信屋有新搞作，總會有好多讀者留言，到底宇宙有咩嘢阿信屋係唔會做？幾時有阿信屋地產？幾時有阿信屋日報？幾時有……乜乜物物。<br><br>既然大家咁多問題，我哋就一次過，幫大家問老闆林偉駿！仲幫你問埋佢會唔會做特首、會唔會搵CY千金齊昕做代言等敏感話題！去片吧！</p></body></html>