<html><header><meta charset="utf-8"><title>中環在線：飛新西蘭考察馬雲想養羊咩咩？ - 李華華</title></header><body><h1>中環在線：飛新西蘭考察<br>馬雲想養羊咩咩？ - 李華華</h1><p>成日周圍飛嘅阿里巴巴主席馬雲，農曆新年一樣馬不停蹄，佢冇留喺鄉下杭州，而係去咗新西蘭考察。唔知佢係咪因為應節，所以決定喺羊年去一去呢個出名多羊咩咩嘅地方呢？<br>馬雲一向多明星朋友，好似上年喺美國上市就搵咗武打巨星李連杰撐場，內地藝人孫紅雷近日就喺微博上載咗一張馬雲同幾名朋友搭船出海嘅相，相中見到馬雲身穿深灰色衛衣笠住個頭，現場似係好大風喎。</p><p>傳聞話馬雲今次唔係齋去玩，而係去埋參觀幾個項目，有烏龍茶園、大型牧場、葡萄酒莊，唔通馬雲想學佢老友恒大（3333）主席許家印咁，諗住進軍畜牧業、或者乳業？抑或係同佢旗下私募基金雲鋒基金，上年七月投二十億元喺伊利呢單刁有關呢？<br>話時話，最近西方人對「羊年」掀起熱烈嘅討論，研究緊應該用山羊（Goat）、綿羊（Sheep）還是公羊（Ram）去講羊年，唔知馬雲去完新西蘭有冇答案呢？</p></body></html>