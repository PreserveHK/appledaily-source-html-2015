<html><header><meta charset="utf-8"><title>中環在線：陸叔新春留港帶孫拜年 - 李華華</title></header><body><h1>中環在線：陸叔新春留港帶孫拜年 - 李華華</h1><p>農曆新年唔少股評人都外遊鬆一鬆，但前年底榮升做阿爺嘅陳永陸（陸叔），今年就選擇留港，皆因佢粒乖孫女舊年中喺澳洲返香港定居，羊年第一次在港過年，陸叔當然選擇帶住乖孫周圍同親朋戚友拜年喇。<br>陸叔嘅孫女相當精伶可愛，仲有個好聽嘅英文名Danica，雖然只得十四個月大，但已經識行識走好活潑。陸叔好冧咁大讚Danica過年好乖，帶佢去拜年都冇扭計，仲同其他小朋友好夾得嚟㖭呀。睇嚟陸叔講孫女同講股一樣咁滔滔不絕。<br>陸叔都唔止掛住孫女，佢喺大年初二晚就招呼咗一班證券界嘅好友到屋企玩啤牌，除咗有佢以前做大福證券（現為海通證券）嘅老朋友，仲有其他股評人同埋證券行董事。陸叔嘅灣仔豪宅對正維港景，成班人唔使喺街同人逼就可以睇埋煙花，玩到半夜先散場，相當盡興。</p></body></html>