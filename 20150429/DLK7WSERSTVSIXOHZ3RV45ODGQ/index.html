<html><header><meta charset="utf-8"><title>政壹花生友：何俊仁或再披甲戰區選 - 花生友</title></header><body><h1>政壹花生友：<br>何俊仁或再披甲戰區選<br> - 花生友</h1><p>區議會今年11月就會舉行，各大政黨、政團已經部署得七七八八。外界一直盛傳，律師會前會長何君堯有意挑戰民主黨何俊仁所屬嘅屯門樂翠選區，花生友聽聞，泛民預視今屆區議會選舉形勢險峻，希望保得一席得一席，所以之前透露有意退任嘅何俊仁，相信會再次出戰。<br>何君堯4年前成功令新界王劉皇發讓路，做到屯門鄉委會主席，順理成章做埋屯門區議會當然議員。4年後，發叔成功「光復」屯門鄉委會，最近獲任為新主席，令何君堯突然變三失，冇咗鄉委會主席、鄉委會執委同區議員身份。如果要喺區議會留守，就一定要經直選洗禮。<br>與此同時，何俊仁早前放風話有意退下來，好大可能唔參選今屆區議會選舉，盛傳搵來乳鴿溫朗鈞接棒。但係花生友最近聽聞，由於何君堯來勢洶洶，令民主黨都嚴陣以待，經評估後，覺得何俊仁所屬嘅屯門樂翠區有被攻陷嘅危機，所以游說何俊仁爭取冧莊，而溫朗鈞就會轉去開拓另一區。<br>但係何俊仁若然要再參選，都要面對兩大考量，首先當然會被批評唔嫁又嫁，阻住黨內第二、三梯隊上位啦；其次係選舉風險，因為仁哥上屆面對人民力量陳偉業狙擊，最終兩個泛民相爭下，只係以不足400票贏獨立候選人沈錦添，所以仁哥今次都未必穩操勝券。有區內人士分析，鄉議局主席劉皇發撐唔撐何君堯，會成今次選舉贏輸關鍵。<br>花生友</p></body></html>