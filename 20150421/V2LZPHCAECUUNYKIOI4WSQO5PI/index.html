<html><header><meta charset="utf-8"><title>股東怨不獲優先抽紀念鈔</title></header><body><h1>股東怨不獲優先抽紀念鈔</h1><p>【質問高層】<br>滙控股價近年積弱，昨日舉行的股東會上，散戶除怒斥台上四名包括行政總裁歐智華在內的管理層失職、要求「台上全部人都要辭職」外，亦遷怒於早前未能抽中150周年紀念鈔，質問獅子行「點解唔畀股東優先抽呢」？</p><p>轟股價跌　股息低</p><p>出席滙控股東會的散戶，初時以較理性思維提問，範圍包括近年屢屢被罰款如何解決？英國分隔投資銀行及零售銀行（ring-fencing）規例總成本多少等，但其後有股東坦言「想問現實少少嘅問題」，「點解長情股東無得優先抽（紀念鈔）？程序點解咁唔公平？點解唔印多啲？」<br>滙豐銀行亞太區副主席兼行政總裁王冬勝解釋，未能每人都抽到一手，是因為參與人數眾多，而且長情股東好難界定。抽籤程序則有會計師行在場，已確保最公平公開。<br>惟對答「辣着」其他不滿股東，在台下大喊批評滙控「股價跌，股息低，𠵱家連紀念鈔都抽唔到！」更指滙控發可轉換債券（Coco Bond）高達6厘息唔益小股東，只係益機構投資者。<br>有於高位115元買入、持有大量滙控股票的股東蘇先生，在會上大罵管理層，批評銀行合規力度不足，瑞郎脫鈎當日系統失靈，令銀行蝕錢，「台上全部人都要辭職！同埋要好似韋達誠（港鐵前行政總裁）咁唔收花紅。」又指滙控在亞洲賺大錢，但「喺歐美就畀人罰款撳晒出嚟」，重申滙豐管理層「要檢討，要離職」。<br>滙控主席范智廉則回答指，在集團及董事會工作近20年，將會持續進行重整及管理好業務。<br><br>記者：周家誠</p><p>【股東心聲】</p><p>贊成遷冊香港</p><p>陳先生指揸咗滙控3萬股十幾年，平均用80元買入，贊成滙豐遷冊返香港，唔使喺歐美元地區成日畀人罰錢畀人撳，派息都多啲。</p><p>賣舖買股勁蝕</p><p>蘇先生表示，好多年前賣咗間舖買滙控，平均價用咗115元，管理層花言巧語成日話穩陣，點知股價蝕到暈，仲要學人出花紅！</p></body></html>