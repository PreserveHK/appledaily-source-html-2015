<html><header><meta charset="utf-8"><title>魚樂無窮：皓天食正新股熱潮 - 唐牛</title></header><body><h1>魚樂無窮：皓天食正新股熱潮 - 唐牛</h1><p>雖然市況反覆，但新股繼續排隊上市，無他，年結將至，如果未能趕deadline，又要重新update海量數字，成本極高，所以一定盡砌。<br>近期的新股中，唐牛最有印象的有兩隻。第一隻，IMAX中國（1970），之前推介過，大大隻（價錢）卻連環破頂，《星戰7》本周上畫，IMAX炒完可以再炒。第二隻，錦州銀行（416）。上市首日，上晝潛水一成，下晝發力高收一成，保薦人建銀國際功不可沒。<br>兩間公司共通點係乜？原來都係皓天財經（1260）負責公關工作的。皓天上月底放榜，截至9月底止，半年收入增長32%至3億，盈利亦升37%至1.1億元，連特別息派5.5仙，亦有15%增長，現價市盈率約10倍，股息率近6厘，牌面睇已經好吸引。睇真啲，近月上市嘅巨無霸如中金公司（3908）、中國華融（2799）、中國再保險（1508），都係皓天嘅客仔，全年業績已有保證。<br>事實上，皓天正力拓中港跨境業務平台，更推出皓天雲服務，連互聯網+概念都食埋。手頭淨現金超過5億，要大展拳腳話都冇咁易，近期走勢形成上升通道，只要企穩2元水平，再升多一至兩成難度不大，屆時同今年高位，仍然有一大段距離。<br><br>唐牛<br> https://www.facebook.com/tongcow88 </p></body></html>