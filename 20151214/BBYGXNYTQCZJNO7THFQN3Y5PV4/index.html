<html><header><meta charset="utf-8"><title>個唱有仔有淚有肉睇張繼聰台上示愛冧阿Kay</title></header><body><h1>個唱有仔有淚有肉睇<br>張繼聰台上示愛冧阿Kay</h1><p>張繼聰前晚在九展舉行演唱會，老婆謝安琪（Kay）與兒子張瞻、好友白只當然席上支持，還有陳凱琳、林夏薇、方力申等來撐場。阿聰在台上當然多謝Kay，囝囝有上台獻花，亦重提曾幫陳奕迅作歌，之後齊齊捲入已婚三角緋聞搞氣氛，笑言「榮幸」。阿聰更安排特別環節憶亡友在生時對他鼓勵，獻唱當時紀念他而作的《是什麼》時流淚，表達感性一面，更表示：「我最重要嘅人都喺度。」最後個唱尾段，他大唱快歌勁騷六嚿腹肌及兩塊大胸肌，Kay就在台下跳不停。<br>Kay雖沒有上台，阿聰都大講肉麻情話：「記得出道後，有一年3月13日，第一次上《勁歌金曲》，有個女仔3月13日生日，咁啱喺屋企睇住電視，聽到有個男仔好有型彈結他唱歌，呢個女仔後來變咗我太太。」</p><p>「我老婆冇得頂」</p><p>阿聰完騷後接受訪問，透露之前為了操肌，要食清淡烚菜節食狂做運動，更因此脾氣暴躁：「我老婆冇得頂，試過有次夜晚跑完步，返到屋企想食麥皮豆漿，打開雪櫃乜都冇，嗰時好嬲惟有去瞓，第二朝打開雪櫃擺滿晒食物，工人姐姐爆料話Kay半夜三更揸車去買，好多謝佢對我好脾氣，同埋佢舞台經驗豐富過我，需要佢技術上協助。」記者問阿聰為何不叫Kay上台，他笑言：「好嘢留返畀自己。」<br>採訪：曹家誠<br>攝影：陳慧安</p></body></html>