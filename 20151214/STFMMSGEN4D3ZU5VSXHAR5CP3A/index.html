<html><header><meta charset="utf-8"><title>一周三件：金衛冷敲有因 - 錢雋</title></header><body><h1>一周三件：<br>金衛冷敲有因 - 錢雋</h1><p>金衛醫療（801）啱啱派半年業績無耐，出晒血，但股價無大反應，皆因旗下中國臍帶血庫（CCBC）獲提購，呢壇製作，若果順風順水，單係計收取現金分部，已經超過成隻金衛33億元市值！<br>金衛今個上半年，盈轉虧2.3億元（上年同期賺1.1億元），出血原因，係旗下美國上市嘅CCBC，股價升到超過所發行可換股票據換股價112%，金衛要作出相關公允值減值3.3億元。但呢筆虧損，唔關實業事，CCBC仲巴閉嘅，係後邊！<br></p><p>臍帶血庫獲提購</p><p>金衛11月頭公佈，CCBC獲南京新街口提購，最低收購目標股份估值，唔少過72.5億元人仔，支付代價包括南京新街口發40億元人仔新股，同32.6億元人仔現金，折約39.3億港元。金衛現價1.13元喺近8年底，連埋10月搞掂2供1，新增9.8億股之後，家陣總市值，都係得33.5億元，而單係南京新街口建議現金支付部份，超過金衛市值！<br>又金衛揸現金42億元，連埋供股集資近9.9億元，手頭現金應該上到近52億元。就算連埋金融負債，借款都係30億元，金衛淨現金高達22億元，本身又係現金牛。<br>而呢次供股，反應一般，大股東Bio Garden由原先18.8%，變相增持到供股後近38%，或11億股，散戶街貨多咗2.86億股咁大把。金衛現水位，比起呢次供股價1蚊，升咗13%咁大把。CCBC獲高價洽購，金衛chance面，呢區區升幅算乜？冷灶煲金衛，博CCBC呢壇製作搞掂，金衛上番供股攤薄後1倍PB計，係咁意都要升32%，到1.5元。<br><br>錢雋<br>細價股專家<br>本欄逢周一、三、五刊出</p></body></html>