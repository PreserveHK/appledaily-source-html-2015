<html><header><meta charset="utf-8"><title>【文化籽】平安夜入場　睇舞出色真漢子</title></header><body><h1>【文化籽】平安夜入場　睇舞出色真漢子</h1><p>【文化籽：果籽影評】<br>2015聖誕檔期電影，《星戰》無得輸，粉絲等到條頸長過長頸鹿，我睇我都可以慳番口水。反而想講吓大銀幕上兩個真男人：宇宙最強一個打十萬個都仲腰板挺直，還記得要跟老婆永成跳番part舞的葉問；仲有為了同心儀的紅髮女神對話而屢敗屢試，最終跟Snoopy學跳舞，出奇招的Charlie Brown。兩套電影均於平安夜上畫，放假一於入場撐呢兩個勁武/舞dancing men。</p><p>葉問救細路得罪黑幫</p><p>介紹番，聖誕檔期有睇頭的電影還有《小王子》，推薦全人類觀看，絕對有領悟，尤其適合谷緊仔女狂操TSA練習的港媽睇，還小孩一個快樂童年。《小王子》定格動畫實在細緻，視覺效果吸引。入番正題，葉問打到來第三集，今集對手真係十二級勁，繼拳擊日本軍與睇唔起中國人的英國拳賽搞手後，葉問今次對付出賤招拐走小學生的黑幫。（「玄牛」啲friend來嘅喂！何謂玄牛，可問Google大神。）</p><p>真．拳王出山挑機</p><p>話說今勻繼續由甄子丹飾演的葉問，聯同張晉飾演的詠春同門張天志，結伴打壞人救仔，結果得罪操控黑幫的幕後洋人老闆費蘭奇，費蘭奇派來拳王襲擊葉問，你出詠春，我還西洋拳，幕幕打得精采，最最最猛料的是，西洋拳王正是泰臣，無錯，係真．拳王泰臣，認真估你唔到，睇頭大增。葉問使出一貫的無影手，拳如雨下，高手過招，格外好看。不過終極大戰的對手，竟然是誓要爭「詠春正宗」之名的張晉。對於同門踩到上心口挑機，葉問沉得住氣，寧願安安樂樂，一家人齊齊整整，武術界聲譽地位你可以攞去，與老婆共舞才是正經事，有無咁冧呀？最終比武不為爭名逐利，只為有個了斷。雖然上一集故事情節明顯比第一集單薄拼砌，末段的慷慨激昂也過了火，今集能否突破仍屬未知數，但很喜歡導演葉偉信每一集對於葉問與老婆永城的感情處理，着墨不多卻見溫馨，讓葉問角色更見立體，也為陽剛味重的電影注入兩分溫柔，而熊黛林也演得自然。<br>張晉在《一代宗師》好戲又好打；看過《殺破狼2》，更覺得他演奸角那股狠勁能濺出螢幕，單是為他，已絕對值得入場。今集的動作導演由袁和平出任，拳腳以外，二人還會出動八斬刀過招，有新鮮感。</p><p>《葉問3》</p><p>導演：葉偉信<br>演員：甄子丹、張晉、泰臣、張繼聰、熊黛林<br>24/12上映</p><p>Charlie Brown屢敗屢試夠勵志</p><p>由年頭睇預告睇到年尾，超開心勁繽紛的《史諾比：花生漫畫大電影》終於正式上映。這連載五十年、累積三億五千萬讀者的漫畫，從漫畫走到電視再走上戲院大銀幕，單是動畫師已是一支百人大軍。團隊要走到以原作者Charles M. Schulz命名的博物館找資料，金睛火眼睇數千份《花生漫畫》的原稿及草稿等，才能模仿Charles的畫風及筆觸。</p><p>Snoopy都話：「算吧啦！」</p><p>永不言敗是Charlie Brown的座右銘，不過面對心儀紅髮女孩，就是開不了口讓她知道。電影有很多他想試但又不敢試的情節，就連Snoopy都叫佢：「算吧啦！」不過他沒放棄，更願意跟Snoopy學跳開心舞奪芳心，好有恒心，過程很可愛又搞笑。<br>原來Charlie Brown早在1950年第一期《花生漫畫》已經出場，比Snoopy更早同讀者見面，電影亦以他為骨幹，但得得戚戚的Snoopy也甚為搶鏡。片中有牠想成為「神級機師」的幻想、坐着狗屋周圍飛的情節。 導演利用場景及顏色劃分電影中現實世界及Snoopy的幻想世界。現實世界景物顏色較淡，而Snoopy的腦內情景則用了強烈顏色對比，用鮮色襯托白色的Snoopy，頗有心思。</p><p>《史諾比：花生漫畫大電影》</p><p>導演：史提夫馬甸奴（Steve Martino）<br>24/12上映</p><p>聖誕仲有乜好戲睇？</p><p>全球期待續集：《星球大戰：原力覺醒》</p><p>上映日期：12月17日</p><p>大堆頭睇明星：《谷家大鑊過聖誕》</p><p>上映日期：12月17日</p><p>文學經典改編：《小王子》</p><p>上映日期：12月24日</p><p>小朋友啱睇：《電影版妖怪手錶：誕生的秘密喵》</p><p>上映日期：12月24日</p><p>記者：葉青霞<br>編輯：李寶筠<br>美術：楊永昌</p></body></html>