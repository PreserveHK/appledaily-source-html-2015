<html><header><meta charset="utf-8"><title>異動空間：兩隻無蟹半新股 - 魏力</title></header><body><h1>異動空間：<br>兩隻無蟹半新股 - 魏力</h1><p>阿爺全方位拉人，連復星國際（656）主席郭廣昌也中招，上周五全系停牌。復星近年參考巴郡的拓展模式，強攻保險獲龐大現金流，利用平錢四出收購，諗住定過抬油，點知都係出事。<br>復星甚受炒家及基金歡迎，皆因孖展按倉率頗高，以魏力用開的證券行為例，按倉值高達50%，即係買100萬元復星，可套現50萬再掃其他股份。去年供股後股價炒高一倍，令唔少人賺大錢，故近月再次零折讓供股（供股價13.42元）亦錄得超額認購，供股者無奈又中伏了。恒指失守10月反彈浪的0.618水平21535點，升浪可確認結束，向下直指9月低位20368點，戰友宜大幅減倉避險。<br>個股沽壓沉重，想短炒即日鮮，只能向無蟹貨的細價半新股埋手，近期有兩隻可留意：天寶集團（1979）及焯陞企業（1341）。前者主攻電源開關裝置業務，首日掛牌較招股價爆升1.2倍，市值升至12.2億元，首日成交均價1.05元。從事建築機械業務的焯陞，掛牌兩日累升35%，市值6.5億元，上日成交近1億元，鑊氣十足。<br><br>魏力<br> http://www.facebook.com/2012jason <br>本欄逢周一、三、五刊出</p></body></html>