<html><header><meta charset="utf-8"><title>魚樂無窮：應跌唔跌有玄機 - 唐牛</title></header><body><h1>魚樂無窮：應跌唔跌有玄機 - 唐牛</h1><p>期指結算日，A股在監管風暴下急插半成，港股陪跌420點，連跌五日兼失守10日及50日線，絕對唔靚仔。唐牛一直睇淡嘅港交所（388），卻守住200元大關，走勢比起唔少藍籌都強，所以就算睇淡，也不敢胡亂造淡。無他，「應升唔升」及「應跌唔跌」乃重要啟示，逆市而行可輸得好慘烈。<br>今日推介嘅普匯中金（997），與港交所有着異曲同工之妙，近月在0.65至0.75元窄幅上落，上周五大跌市股價依然企硬，反映幕後人士實力有番咁上下。查一查花紙，首十大券商持有94%街貨，貨源嚴重歸邊，難怪可以守得咁穩。<br>靜極思動，炒作催化劑上周五出現了。中期業績扭虧為盈，賺2.5億元，雖然盈利因收購物業投資項目錄得負商譽所致，但資產值亦因而倍數壯大。公司定位為金融及物流服務綜合供應商，以融資擔保服務為主要金融服務平台，現正籌備成立新融資租賃公司，預計明年可帶來重大貢獻。業務及投資位於陝西省，尤其於西安市，將西部大開發及一帶一路兩大國策一網打盡，最近更與當地政府簽訂合作意向書，設立中藥材交易基地，陝西以中藥聞名，普匯中金能以其金融背景染指，證明與政府關係良好。股價倘升穿橫行頂部0.75元，料有新景象，以0.65元作計數位，博一個突破機會，諗得過。<br><br>唐牛<br> https://www.facebook.com/tongcow88 </p></body></html>