<html><header><meta charset="utf-8"><title>建制派大而無當　機器冒煙（添馬男） - 添馬男</title></header><body><h1>建制派大而無當　機器冒煙<br>（添馬男） - 添馬男</h1><p>fb創辦人朱克伯格去年介紹大家必讀美國外交季刊總編輯作品《The End of Power》，此書分析為何今時今日權力正在衰退，越來越難維持，越來越無法行使，無論國際組織、政黨、企業、宗教團體，總之規模越大就越難做。執政黨大選過後，好快就被民意遺棄，好多時無法捱到任期完結就要提早大選。民眾對政治建制唔信任，政黨政客地位低。<br></p><p>權力衰退　全球大勢
</p><p>呢種大而無當的建制衰落，係全球現象，香港亦不例外。北京之苦惱係自2003年後「有所作為」，全面介入特區政治，組成更大更嚴密的選舉機器、動員系統，培育嫡系政客，減低對政治代理人的依賴。十多年耕耘投放了數以十億計金錢，最後換來是一場為雨傘運動平反的地區選舉結果，呢條數真係唔知點計！大而無當的建制權力無法行使，被拖延、癱瘓、玩殘，係因為過去處於弱勢，個人、分散的權力，足以集結起來，摧毀巨人。<br>大家試想想，建制派原本部署用政改否決、票債票償去提早打政治宣傳戰，否定雨傘運動。殊不知中間爆出等埋發叔鬧劇，令建制派集體出醜，亂作一團。鬧劇毫無預兆，田少一派幾條友就可以玩殘成個建制派部署。<br>正如梁振英至今仍唔明白，特首及政府權力無法行使，根本唔關乜嘢反對派事，你試吓問美國共和黨班領導層，佢地過去五年一直俾班蛋散茶黨烏合之眾牽制，有乜話事權可言？英國工黨最近仲選咗個老左工會佬做主席，黨內精英亦無法控制。689及北京錯將全球的權力衰退大勢當作外國勢力干預香港，在香港打起仗嚟。<br>𠵱家一個教院學生加幾個環保人士、人權律師就足以用司法覆核阻你賣地大計及建屋指標，你就疑神疑鬼誓要抽出境外黑手。七個警察就可以完全毀滅執法者多年努力建立的公信力。幾個家長發起反TSA，教協反應快立即拍住上，但政府就竟然當作敵我矛盾去鬥，封殺唔到之餘仲不斷助長對方力量。一個馮敬恩就玩殘成個港大校委會班政治老手，加上擅長作打油詩文采過人之香港「哲學大師」李天命！<br>權力衰落時代，事件主宰了政治、歷史，突尼斯自焚小販，引發阿拉伯之春；空降傘兵打敗一個鍾樹根，就足以為整場選舉定性定調，無論共產黨用幾多心機、資源、謀略，成功重點打擊葵青民主黨，「刺殺」馮檢基、何俊仁，但其他地方就出現漏洞，打殘葵青民主黨，就走漏沙田新同盟；保住黃埔東鼠王芬，就輸咗黃埔西畀傘兵；重兵對付曾健成，就俾漁灣村傘兵偷雞成功。越龐大的組織越多內部漏洞，共產黨若再將中聯辦地區人員擴充兩倍，只會產生更多裂隙，建制內部矛盾更多，予對手有機可乘。為咗做大葉劉淑儀個黨，將沙田公民力量合併，結果沙田差不多全線敗北。<br>建制派機器正在冒煙當中，以發叔為首新界傳統勢力與左派互爭、中聯辦扶植新民黨，揠苗助長最終累沙田街坊，好大喜功刺殺大中華派泛民政客，為本土勢力上位鳴鑼開道，溝通之路完全繼絕。<br>在香港建制權力衰退，只是開始！<br><br>添馬男</p></body></html>