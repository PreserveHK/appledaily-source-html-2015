<html><header><meta charset="utf-8"><title>笑到最後：股票本土派贏中資派 - 高明</title></header><body><h1>笑到最後：股票本土派贏中資派 - 高明</h1><p>今屆區議會選舉，據說支持本土派大勝。由於區議會已過咗成個禮拜，再分析已多餘。選舉同股市相同之處係，大家都係拎啲票去投，分別只係選票同鈔票。今次民意傾向本土派，同一道理，如果係股市度，唔買中資股，專吼一啲比較local、香港人較會幫襯嘅股票，今年表現又會係點？<br>高明從衣食住行嚴選10隻本土港股（見表），分別有CEC國際（759．即阿信屋）、維他奶（345）、大新銀行（2356）等等，如果今年初各股只買一手，到今日股價表現價係點？<br>10隻股份，每隻買一手，總成本都要超過17萬元，中電（002）同大家樂（341）比較貴，一手要3萬幾及5萬幾元。組合入面，今年會升嘅只得4隻，分別係維他奶、載通（062）、大新銀行同大家樂。手數關係，未計股息同手續費，整體只賺465蚊。但相對買中資股，恒指H股（2828）今年跌16.9%，買一手要蝕4,100蚊；至於盈富基金（2800），今年只係跌6.7%，蝕800蚊。<br>事實證明，今年捨中資選港資有着數。大勢係中資股賺唔到錢，反而「本土派」穩打穩紥，唔賺都唔使輸。動盪嘅時候，炒股更需要本土派穩定軍心。</p><p>食糊要靠趨勢股</p><p>本土派嘅弱點係唔能夠接觸世界更大勢：新科技革命。高明列出嘅本土派股份，大部份都係傳統類型，生意上做得最舒服係中電，因有法例保障。領展走勢跟樓市，即係被儲局主導；載通（即九巴）都叫有條例保護，其他大部份生意做捱騾仔生意，惟一好少少係維他奶，有品牌歷史同本地口味屈下機。<br>新科技上面，本土派冇乜選擇，近親只有騰訊（700），但主力做中國市場。香港人用嘅facebook、Google、蘋果，全部都係美國嘢。所謂勿忘初衷，香港嘅初衷係「離岸金融中心」。真正本土派，同時都係國際派。本土派炒股可能一時保到本，但食糊都要靠食正全球趨勢。<br><br>高明<br> https://www.facebook.com/bigricetea <br>本欄逢周一刊出</p></body></html>