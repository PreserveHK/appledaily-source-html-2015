<html><header><meta charset="utf-8"><title>中環在線：湯文亮千金是尖子湯振玲一級榮譽畢業　曾做投行 - 李華華</title></header><body><h1>中環在線：湯文亮千金是尖子<br>湯振玲一級榮譽畢業　曾做投行 - 李華華</h1><p>紀惠集團行政總裁湯文亮自從提出細價樓爆煲論之後，人氣急升，連帶佢30歲愛女湯振玲（Jacqueline）今年初斥資8,570萬元買入大潭老牌豪宅紅山半島也受到市場關注。原來呢位千金小姐係高材生，拔尖入讀科大，讀書時曾去連鎖咖啡店兼職體驗生活。</p><p>曾任侍應　現做紀惠執董</p><p>Jacqueline為人隨和，早排同佢傾偈先知佢就讀名牌英文女子中學瑪利曼，係富豪（078）太子女羅寶文與歌星林憶蓮師妹。佢最威水係2003年會考以6A3B佳績，成功拔尖入讀科大環球商業管理，並以一級榮譽畢業。翻查資料，Jacqueline亦曾於2007年以尖子身份接受過傳媒簡單訪問。<br>大學畢業之後，Jacqueline冇即刻加入家族企業紀惠，反而去咗投資銀行巴克萊亞洲做投資顧問，專責投資新興市場，年薪約60萬元。做咗一年，吸收到些少工作經驗，佢就喺2007年返紀惠幫手，最初做新項目總監，𠵱家坐正做執行董事。<br>Jacqueline話，由投資銀行轉做地產，好多嘢都要由頭學起，初時只係做新物業嘅租務，睇住物業由未租出到全部租出。至今，紀惠旗下物業，包括寫字樓、舖位與豪宅嘅租賃事宜，即係家族400億元資產嘅租金收入都由Jacqueline負責。<br>Jacqueline雖然生於富裕家庭，但並非堅離地。為體驗生活，佢大學時期曾經喺連鎖咖啡店做兼職侍應，由大學1年班做到2年班上學期，時薪約25元，所以佢都知道搵錢唔容易。<br></p><p>湯振玲簡歷</p><p>‧年齡　30歲（未婚）<br>‧現職　紀惠集團執行董事<br>‧2003至2006　拔尖就讀科大環球商業管理<br>‧2006至2007　於巴克萊銀行擔任投資顧問<br>‧2007至2013　加入紀惠擔任新項目總監<br>‧2013至今　出任執行董事<br><br>李華華<br>mailto:LiWaWa@AppleDaily.com</p></body></html>