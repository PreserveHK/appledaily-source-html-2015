<html><header><meta charset="utf-8"><title>廣告經綸：今年無運行 - 文廸晞</title></header><body><h1>廣告經綸：今年無運行 - 文廸晞</h1><p>今年死梗。幾乎身邊每一位做市場推廣的、搞廣告的、辦營銷的，要跑數的，都在呻今年無運行。以前行家之間的惡鬥，是鬥邊個贏多啲，如今是鬥邊個死遲啲。營商策略已由進攻，變成死守。零售、珠寶、鐘錶、飲食、銀行、車行、廣告……各行各業，開始瀰漫一片愁雲慘霧，表面看似風平浪靜，實質已置身風眼之中，引頸以待大風暴來臨。<br>我絕非誇大其辭，不少大公司管理層已經聞到「辳」味，香港過去幾年的風光日子，隨時可一不可再。環顧身邊的管理層朋友，來自各行各業，看完第一季盤數，再計一計第二季，都自覺劫數難逃，惟有狠狠削減今年的marketing budget。最誇張的，是勁減100%budget，換言之，整個marketing部門幾乎可以摺埋，咩都唔使做。<br>好像一位鐘錶品牌大客，去年投放千萬大搞宣傳，身光頸靚，好不風光。上月見她，眉頭深鎖，大呻生意難捱，她管轄的其中一間座落尖沙嘴黃金地段的店舖，近一個月只開出十幾張單，最大一張也不過十萬，原因是強國人消失了。「宣傳？都無數返，宣傳比邊個睇！」全年市場推廣budget cut晒，守得幾耐得幾耐。<br>另一個零售大客就連下屬一張一百蚊的士單都不放過。「一百蚊都係錢，可減則減，慳得一蚊得一蚊」。今年大計不是擴張，而是執舖，實行執得一間得一間，待租約一完，立刻執笠，節省皮費，還望他朝江湖再見。<br>如此慘況非冰山一角，可以想像香港隨即陷入水深火熱地步。好在香港底子好可以食老本，但食得幾耐？說到底，是香港人被寵壞了，習慣了飯來張口，錢來張手，過去單靠賺強國人的錢已經無憂。現在強國人少了，內地錢不必流香港田，而是向歐美日韓走出去，有些行業沒了強國人依傍，便開始騰騰震。好在，我們相信，香港人仲有嗰種獅子山精神，想個方法，殺條血路，香港人，靠自己吧！<br><br>文廸晞<br>mailto:heyadmen@gmail.com</p></body></html>