<html><header><meta charset="utf-8"><title>【add】紅人主場：鄭伊健、何超儀　不熱血　毋寧死</title></header><body><h1>【add】紅人主場：<br>鄭伊健、何超儀　不熱血　毋寧死</h1><p>「做人點可以冇火！」<br>鄭伊健、何超儀在瘋狂笑片新作《全力扣殺》合作，像《少林足球》羽毛球篇，爆笑打波講做人哲理，追夢奮鬥只為做好一件事。現實中，一個47歲、一個40歲，圈中明星另一半、不生仔，同樣懷着心底夢想的一團火。<br>超儀熱血搖滾，由1993年簽滾石唱足20年，死硬派想唱到衝上紅館；伊健舞台上努力做、努力做，新夢想想買舖搞食街，保留香港美食。兩團不同溫度的火，各自提煉着自己的人生。<br><br>撰文：林妙萍<br>攝影：郭賢興<br>化妝：Angus Lee（何超儀）、Shuen Kong（鄭伊健）<br>髮型：Jam Ng of AGLOW（何超儀）、Jacky Ma of Headquarters（鄭伊健）</p><p>【鄭伊健】</p><p>「我的第一個做戲導師，話最擔心的學生就係我！」<br>鄭伊健當年揀了「唔係最叻」的演員做職業，新秀入行做歌手，他回望慶幸找到自己的空間，「唔叻咪唔叻囉，我搵到當中樂趣，搵到自己職業，再好好去做，將夢想好好實踐。」</p><p>想唱歌有突破</p><p>浩南哥的戲拍過不少，90年代型震江湖，有血有淚；聶風、華英雄耍完劍今期去打羽毛球；伊健演唱會當然也開過多次，但唱歌仍然是他想再突破的一塊地，「好多人以前會講，鄭伊健，佢好彩箒、佢好運箒、佢啲歌好箒。我唱歌停咗十年，直到五年前開番演唱會，我係做好我自己；之後再搵番班兄弟，我覺得舞台上，係仲可以再有空間去突破，問題係點演繹。」<br>追夢不是十八、廿二專利。政府搞流動小販車賣熱狗，伊健新夢想是投資買舖，再平租給有心人搞食肆，保留香港美食，不要因租貴、食材貴而變質倒閉，「我自己，不過不失啦，可以繼續努力。夢想，如果可以，我想由食開始，行勻世界，香港美食真係一流，我買個舖位，好平咁租出去，幫嗰啲有心人，一個傳一個感染，再發展成一條食街。」</p><p>另一半和生仔</p><p>2013年與蒙嘉慧結婚，太太最近拍港台節目，各有各忙。對生仔問題，其實兩人有共識不生，但對外依然禮貌上講，「順其自然啦」，畢竟觀眾、粉絲有不同年齡層。「養貓囉，我其實好悠閒，打吓波，行吓山，去了解社會咁。」</p><p>【何超儀】</p><p>訪問當天，何超儀病到感冒兼肺炎，上身穿了super warm也要露腿，死都要型；聲沙沒氣沒力，由《維多利亞壹號》講到麥浚龍《復仇者》的英語字幕，爆鬧了一輪，繼續其不熱血，毋寧死的何超格局。</p><p>直衝紅館搞騷</p><p>有份投資新片，努力講新片，但更愛唱歌，「我真的想拍多兩部片，就不拍了，去唱歌，去到我呢個年紀，人生應該拎啲時間出嚟享受吓。」心底熊熊燃燒、不滅的火其實是唱歌，2月開完叱咤搖滾妹子音樂會後，她想殺上紅館搞搖滾，「我哋開會有討論過，想直衝紅館， 我學咗咁耐唱歌，真係好鍾意唱，唱歌係好個人化嘅事，好想俾人見到自己真面目，只想做好一件事。」<br>演戲屬於另一種過癮，拚命演出最終決定權不在自己手，超儀認定問責無從問起、無得平反，觀眾也只能看到完成品。「上到台，我又冇導演，鍾意碌地就碌地，鍾意爆就爆，成件事衰咗，肯定係我衰，但我孭得起。」寧願唱爆舞台，自由發揮、成果自負盈虧，何家淑女，到現時有份投資製片，照計大把條件驕傲、發老四，「我諗，我未試過驕傲，你話脾氣唔好，我細個初出道冇咁多脾氣，𠵱家老練咗，知道可以發脾氣嘅，咪發囉，無謂忍，即係『我𠵱家唔驚你、我唔撈喇、你吹咩』咁囉。」超儀有點自恃，但其實緊張大師，自問受得壓力，有事發生會盡力解決，《維多利亞壹號》一面血海報，當日過不到電檢處，「我路過香港藝術節，啲藝術家好暴力、血淋淋嘅畫、好似旗仔咁周圍飛、四圍放都得，我咪將張相變咗做畫，咪過到囉，乜都可以inspire到我，我諗嘢特別古靈精怪。」</p><p>另一半和生仔</p><p>老公陳子聰是新片幕後推手、半個製作人，由前期構思、搵導演，到後期繙譯字幕，工作上應是完美拍檔，生仔理念都一致，「我哋決定唔生㗎喇，我哋都未長大，如果生細路，要焗住長大做大人，去另一個階段，我哋冇諗住喎。」<br>40歲，冷藏卵子，留待將來想「長大」才用？「冇諗呀，唔得閒諗呀，」話題一轉去了講香港老人福利和公益，不過原來超儀像小朋友一樣儲錢，家中有個小錢箱，每日隨手入十元八塊、一千幾百，夠期就隨心捐天災、兒童癌症。</p><p>【羽毛球經】</p><p>《全力扣殺》中，何超儀是前羽毛球冠軍，鄭伊健則初哥苦學成材。現實中，超儀也是高手，曾得過加拿大安大略省全省亞軍、中學校隊，「我十足信心，覺得呢個運動會興起番。」由十年前與陳奕迅和謝霆鋒逢周二訂場打，越打越多人，到近年發現北京演藝圈也由K場轉到球場傾戲，「係一項健康嘅社交運動，有一定fans base。」<br>同樣由細打到大，因開演唱會怕受傷停了五年，伊健打的是「但求開心」的興趣波，不問輸贏，「我以前住樂民邨，好鍾意約隔籬屋打，大家鬥吓嘴、傾吓偈，開心發洩吓，打完成身濕晒，肚餓又想食嘢，又成班走去食嘢，咪咁囉。」</p><p>【愛牌經】</p><p>講衫經， 伊健長期黑衫人，皆因實用主義行先，「黑色可以着好多次，洗殘咗，變灰色都可以照着，白色就難搞。」平日最緊要一條靚料運動褲，心水首選Rick Owens ，「我唔着短褲嘅，覺得唔好睇，自己唔鍾意，冇得講。」早前去挪威看北極光，更愛上功能性運動服。<br>超儀原來最愛Topshop ，在英國買到變VVIP，「又抵，又型，出event又得，𠵱家香港有舖，幾時要裝身，行落去買就得。不過香港冇入Vintage嗰條line，去英國都仲有嘢買吓。」</p><p>更多精采時尚內容，盡在 http://add.appledaily.com。 </p></body></html>