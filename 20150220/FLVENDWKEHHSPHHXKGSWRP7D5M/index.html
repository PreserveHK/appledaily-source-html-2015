<html><header><meta charset="utf-8"><title>村姑大娛塘：Jay-Z無啦啦多個仔</title></header><body><h1>村姑大娛塘：Jay-Z無啦啦多個仔</h1><p>好多人新年願望都希望成名兼發財，但係有錢有面都會惹上唔少麻煩，好似樂壇天后Beyonce個rapper老公Jay-Z咁，最近就無啦啦多個仔，仲要已經成二十一歲！</p><p>據《國家詢問報》報道，今次搞出個大頭佛嘅，係一名現年二十一歲嘅後生仔Rymir Satterthwaite，佢向美國新澤西州法院入稟文件，指自己係Jay-Z個私生子。Rymir指出佢嘅媽媽Wanda，喺九十年代曾經同Jay-Z有一手，結果就生咗佢出嚟，當時Jay-Z仍未同Beyonce結婚。不過，Jay-Z當然否認個男仔係佢私生子，而且仲話對方欺騙法庭，根本毋須做親子驗證。雖然Jay-Z唔認，但係Rymir個樣又有多少似佢喎。<br>其實Jay-Z都唔係第一次無啦啦有人話係佢個仔，四年前模特兒Shenelle Scott亦曾經話個仔係Jay-Z嘅，結果發現老竇另有其人。其實Jay-Z咁有錢，當然大把人想認佢做老竇啦。<br>撰文：李村姑</p></body></html>