<html><header><meta charset="utf-8"><title>行大禮賀羊年Shoo孖女鯨吞雪條變花面貓</title></header><body><h1>行大禮賀羊年<br>Shoo孖女鯨吞雪條變花面貓</h1><p>韓國元祖女團S.E.S成員Shoo的一對孖女羅希和羅律，因演出親子綜藝節目《Oh！My Baby》而人氣急升，直逼演出另一綜藝節目《超人回來了》的宋一國三胞胎在明星BB界的地位。日前，Shoo一家五口穿韓服拍攝《Oh！My Baby》並向觀眾拜年，雖然孖女只得歲半，但已識得貪靚，她們見到韓服即雙眼發光，之後又掛着吃雪條吃到塊面仔污糟，認真萌爆。<br>撰文：江瑚<br><br>現年三十三歲的Shoo當年有「國民妖精」的稱號，不過隨着結婚生仔，她已樂於專心做幸福師奶，照顧丈夫林孝成、四歲半的大仔林佑和一歲半孖女羅希和羅律。因為Shoo之前曾帶孖女作客節目《超人回來了》和《Roommate》，而觀眾反應又良好，造就她獲邀正式加盟《Oh！My Baby》，而肥嘟嘟的孖女羅希和羅律一登場，即帶挈節目收視上升，認真巴閉。</p><p>快手快腳揀韓服</p><p>由於韓國人十分重視新年，所以Shoo日前應節地拖着丈夫和三條化骨龍，一家五口齊齊整整穿上韓服賀羊年。從《Oh！My Baby》的花絮相可見，當日Shoo一打開裝有韓服的箱子，羅希和羅律即刻好奇心爆棚，走過去問媽媽是甚麼，她們更快手地每人選好一件。Shoo先幫貪靚的羅律大變身，羅律乖巧地企定定，而羅希就站在附近睩大眼仔望，表情可愛。<br>當Shoo為孖女穿好韓服後，本來打算教她們跪地叩頭行大禮拜年，但這個時候孖女發現有一袋雪條，即刻失控嚷着要吃。羅希更要左右手各一支，吃到變污糟貓，樣子超萌，好彩Shoo亦醒目地出動口水肩，令孖女的韓服未被弄污，繼續靚靚。不過孖女始終年紀小，未能跟爸媽的步伐一致叩頭拜年，場面搞笑。</p><p>小愛躺床上拜年</p><p>正當孖女羅希和羅律落力狙擊宋一國三胞胎的地位之際，和三胞胎同樣有份演出《超人回來了》的得意妹秋小愛亦發功，前日透過facebook向粉絲拜年。<br>小愛和模特兒媽媽矢野志保躺在床上，並用韓文說：「新年快樂！」至於曾演出另一親子節目《爸爸！ 我們去哪兒？》的金成柱，昨日亦公開子女穿韓服拜年的相片。</p></body></html>