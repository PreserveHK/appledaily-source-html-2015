<html><header><meta charset="utf-8"><title>【金像獎專題】為港產片點一盞燈阿Sa爭影后本土起義</title></header><body><h1>【金像獎專題】為港產片點一盞燈<br>阿Sa爭影后本土起義</h1><p>【第34屆香港電影金像獎之女主角篇】第34屆香港電影金像獎後日揭曉，最受矚目的是多少帶有本土意識的影后之爭，跑出了憑港產片《雛妓》爭影后的蔡卓妍（阿Sa），力撼以《親愛的》奪得電影評論學會影后殊榮的趙薇。本報早前走訪了影圈人士以及街坊意見，撐阿Sa的佔大多數，阿Sa感謝各方好友支持，不過趙薇論演技冇得輸，她早前接受本報專訪時笑指可以賭贏今次影后寶座。<br>撰文：余燕儀<br><br>爆粗不是演技，但能夠衝破固有形象投入到角色之中，就是演技！撇除阿Sa在《雛妓》那句「我有俾你X㗎！」以及床戲演出，她今番獲提名香港電影金像獎最佳女主角，靠的還是那超越自己的演出。不過，若論層次，阿Sa早已被認定是越級挑戰《親愛的》女主角趙薇，問阿Sa覺得自己贏面有幾大？她坦言：「講真唔係好夠膽諗，哈哈哈，唔係對自己冇信心，我對套戲都好有信心，去到呢刻咁多朋友前輩同行畀好多鼓勵我，已經好夠，好多年冇試過呢啲讚賞。」</p><p>「入到圍好叻豬」</p><p>為了知己知彼，阿Sa入圍後有睇其他候選影后的電影，她說：「我覺得趙薇《親愛的》真係好賺人熱淚，自己差唔多由頭喊到落尾。其實個個演員都好有實力，我都好鍾意《撒嬌女人最好命》，仲有君如姐同湯唯，今次係五個好唔同角色，我覺得入到圍好叻豬，就算唔適合今屆評審口味，唔代表作品唔好。」<br>《雛妓》和《金雞sss》都是本土電影，身為香港演員的阿Sa是否較着數？她說：「唔好諗住本土就有優勢，都係嗰句，無論邊個演員攞都開心，攞唔到唔代表你唔好。我私心梗係想君如姐，君如姐成日畀意見我，佢真係好好，例如教我做演員要犧牲，以前我覺得犧牲係控制產量，你唔鍾意接嘅唔好接，貴精不貴多，但近年先知咁唔叫犧牲，犧牲係有啲你鍾意嘅都推。」</p><p>「太沉重有壓抑」</p><p>因為在《雛妓》的角色太沉重，既經歷過被後父強姦，又與任達華肉體交易，拍攝時阿Sa的情緒起伏很大：「拍呢部戲太過長時間壓抑情緒，每日拍十幾個鐘，返屋企瞓幾個鐘，再去開工又十幾個鐘，基本上冇乜時間返去現實世界，加上當時我隻狗又過身，雙重打擊！3月19號我好記得，舊年呢日我拍緊《雛妓》，我隻狗過身嗰日，我拍成套戲第一場戲，畀後父侵犯嗰場戲，導演畀我休息咗半日，本來導演話呢日唔拍，但其他演員又嚟晒，我覺得情緒啱啱好，所以完成咗。」<br>阿Sa最滿意是跟任達華最後見面的一場戲：「成套戲自己諗得最多係呢一場，開拍前已經諗咗好耐，到正式拍攝時我都好滿意。」至於被華哥揸胸，她笑說：「有打底嘅，佢都係摸個pad啫，就正如我都係摸佢個pad，哈哈哈，拍戲啫。」<br>如果阿Sa真的封后，她想多謝哪三個人？阿Sa想了一想說：「我諗三組人，第一組父母，多謝佢哋一直支持我，第二組係台前幕後工作人員，特別係導演同華哥，佢哋幫助我好多嘅，第三組係我老闆、經理人Mani、所有朋友，全靠佢哋一直支持我。」</p></body></html>