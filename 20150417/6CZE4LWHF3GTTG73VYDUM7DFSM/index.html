<html><header><meta charset="utf-8"><title>一周三件：人保勝在夠平 - 錢雋</title></header><body><h1>一周三件：人保勝在夠平 - 錢雋</h1><p>人保（1339）本身預測PE、PB，已經平霸，計埋佢受惠財險（2328）股價一支箭後所帶嚟增值，人保實際PB，喺1倍樓下，內險股隻隻鬥癲，人保仲有咁嘅PB水位，真係平到你唔信！<br>場內專業評估，而行家中國太保（2601）的NAV由家陣16.2元，增加到明年17.65元，增值幅度，係9%。而人保NAV就由家陣2.72元，增加到明年3.65元，增值幅度，高達34%。</p><p>內地資金爭住買</p><p>人保資產升值潛力勁到爆炸，冠絕內險股！又單係呢個自然增值嘅因素，人保現價（5.35元）僅得1.46倍PB，行家PB係1.94倍至2.9倍。講PB，人保又係全場最平。<br>好嘢未講完。人保揸咗財險約102.3億股，後邊財險，單係呢半年，累升過70%，財險現價（18.04元）比起本身NAV，每股凸章10.8元，人保所揸財險權益，已經大幅增值1,105億元，或人保每股2.6元，係人保現價49%。<br>人保連埋財險股價一支箭飛天，所帶嚟額外增值，NAV上到6.25元，實際PB得0.85倍，比起最貴嘅國壽（2628）2.9倍PB，係大折讓咗70%！中港超級大時代，包括財險在內嘅內險股，照計仲長升長有，人保日後嚟自財險嘅增值，繼續肥仔水。<br>而港交所（388）權益網，北水透過港股通買人保，由上周五（10日）紀錄嘅1億股，增加到本周三近1.8億股。祖國資金keep住增加持倉，無他，皆因人保平靚正。<br>買人保，翻一番到10蚊，實際PB，都係得1.7倍，仲未追到最近磅嘅新華保險（1336）1.94倍PB。人保要追到去國壽2.9倍PB水位，係講緊要升238%，到18蚊。喺超級牛底下，唔好話無可能。<br><br>錢雋<br>細價股專家<br>本欄逢周二、三、五刊出</p></body></html>