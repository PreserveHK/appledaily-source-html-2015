<html><header><meta charset="utf-8"><title>我主場：杜如風唔怕鬧「我係世界級港女」</title></header><body><h1>我主場：杜如風唔怕鬧<br>「我係世界級港女」</h1><p>杜如風因為一個旅遊節目被20萬網民聲討，更狂數她自大自戀、超級港女，甚至連人身攻擊的肥腫難分也在其中。先旨聲明，筆者並非杜如風粉絲，不過杜如風一向以大癲大肺形象做節目，今次已經收斂不少，對一些粉絲而言甚至覺得有點不夠放。杜如風昨日親自解畫，原來部份內容遭大台河蟹掉，對於遭圍攻一向我行我素的她更是懶得理你，一句「我係世界級港女」認咗先講塞住憤怒網民把口，再以最高EQ回應各方問候，講到底，節目唔鍾意睇可以唔睇，查實可能都是一男子唔發多個免費電視牌惹的禍。<br>撰文：文國駿<br><br>杜如風自07年開始拍攝旅遊節目，之前自己製作的《流行東京》及《風行全世界》皆有不俗口碑，豈料今次與大台合作拍攝《流行首爾》便即出事，有指引來20萬網民怨聲載道要求腰斬節目。杜如風昨日於將軍澳接受本報專訪，她坦言預了有人會不喜歡她做節目的方式，但負評這樣大的確是始料不及。對於網民批評她自大自戀，杜如風笑謂：「講吓笑啫！唔講邊有得笑喎。」更直言手指指是她現實中的小動作，絕非網民所指的扮可愛營造節目效果。杜如風更大方高呼：「我係世界級港女！其實我又唔係使男人錢，我出街拍拖AA制，手袋都係自己賺錢買，人哋買樓，我買衫鈕啫。」</p><p>母親提醒勿罵戰</p><p>作為旅遊節目，杜如風自問已為觀眾提供足夠資訊，她說：「我連邊度唱錢抵啲都有講喎，好多介紹嘅地方都有地址騷出嚟。」至於拍攝時因患上重感冒而口齒不清，她也希望觀眾能夠體諒，似乎所有網民的責難，她也樂於化解。至於最人身攻擊的肥腫難分指控，杜如風的答案更令人大開眼界：「咁我係呀。之前腸有菌吸收唔到，醫好之後好快咁肥咗廿磅，我都想Bid返啲菌返嚟。」<br>沒有不開心，甚至不上心的杜如風，反而爆出母親最為事件着緊及心痛：「媽咪會緊張啲囉，仲係咁提我唔好同人有罵戰。」事出必有因，杜媽媽這樣溫馨提示，應該是想到杜如風多年前曾經在網上跟網民用粗口對罵，杜如風自言現在EQ高了，遇到人惡言相向，只會笑笑便算，她說：「有人話我肥，話我甲組腳，去到人身攻擊唔關個節目事，笑吓咪算囉，同埋我冇可能討好到全世界嘅人，李小龍都唔得啦，至少丁珮唔係！」直腸直肚的又一例子。<br></p><p>爆對白遭河蟹</p><p>杜如風又爆現在播出街的《流行首爾》並非完全版本，更透露無綫方面刪剪了一些很「杜如風式」的說話：「我最深刻嘅係有一度講韓國好興化嘅一字眉妝，我就話最襯一字眉妝嘅係林正英先生。之後導演cut咗，話最好唔好拎前人嚟講。」至於今次與大台合作跟之前自己製作節目，杜如風坦言各有各好：「免費電視始終都有規條嘅，但係我拍攝時就輕鬆好多，成條team有個人，我食完嘢又唔使畀錢；嗰陣自己製作時，可能會叫攝影師飲少兩杯咖啡，都係錢嚟嘛！」<br>杜如風的爸爸杜惠東是資深傳媒人，在娛樂圈交遊甚廣，杜如風笑言為此，她初出道時故意不認父親，她說：「直到我出本旅遊書出到第7版，有啲成績先認佢，唔想俾人覺得我有成績係靠爸爸！」</p><p>罪狀逐樣睇</p><p>杜如風作風向來我行我素，主持節目亦有自己一套，可惜惹來觀眾狠批其六宗罪，但是越鬧越睇！</p><p>【罪狀1】</p><p>狠批她大癲大肺，常以「小弟」自稱，喜歡邊行邊唱歌。</p><p>【罪狀2】</p><p>被鬧說話沒有語調，扮相騎呢，又多小動作。</p><p>【罪狀3】</p><p>自誇家中有過千對高踭鞋，又大晒名牌，被封「世界級港女」。</p><p>【罪狀4】</p><p>被批評節目只顧玩樂購物，欠缺旅遊資訊。</p><p>【罪狀5】</p><p>說話速度慢半拍，表情呆滯，兼且反應遲鈍。</p><p>【罪狀6】</p><p>被罵肥腫難分，擺明人身攻擊。</p></body></html>