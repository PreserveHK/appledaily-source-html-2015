<html><header><meta charset="utf-8"><title>「大叫叔」分享最強經驗喝一聲蘭桂坊靜晒</title></header><body><h1>「大叫叔」分享最強經驗<br>喝一聲蘭桂坊靜晒</h1><p>早前喺大台嘅《東張西望》入面，教大家點樣喺人群中發出震撼聲音嘅緊急應變中心安全主任梁國安先生(大叫叔)就係因為大叫咗一聲「睇住呀!」，俾網民大力惡搞，成為咗網絡紅人，而喺昨日商台節目《在晴朗的一天出發》個fb仲上載咗一條訪問「大叫叔」嘅片，今次「大叫叔」冇戴黑超，斯斯文文，仲好正經咁同大家分享佢做輔警嗰陣嘅威水史。<br><br>當日「大叫叔」喺鏡頭前暴喝一聲「睇住呀!」，嚇親主持。其實佢嗰陣都嗌得好大聲，但可能太肉緊，咬字有少少偏差，竟然有網民話疑似聽到粗口。喺《晴朗》中，一開始主持人就問佢到底大叫乜嘢，大叫叔就好認真咁問主持：「你真係估唔到？」最後開估:「睇住呀！」<br><br>大叫叔又話：「在我嚟講，我會比較熟識，我會好容易講得到出嚟，亦都唔係好介意發生呢啲事嘅時候。任何人呢，唔需要介意嗌出嚟嘅內容，因為目的係要提醒身邊其他嘅人。」<br><br>大叫叔仲講咗佢嘅威水史喇，原來大叫叔以前係輔警，佢話：「有一日喺蘭桂坊，係一個節日嚟，當時好多年青人好開心，喺條斜路追逐，仲噴一啲人造雪，令到地下好跣，當時我意識到好危險，得我一個人喺度，我都係用呢個方法，我大喝一聲，成個蘭桂坊靜晒，所有走緊嘅人都停晒。」睇嚟大叫叔嘅實力，唔係一朝一夕可以練出嚟。</p></body></html>