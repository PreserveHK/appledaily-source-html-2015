<html><header><meta charset="utf-8"><title>鉛筆對抗機槍 - 左丁山</title></header><body><h1>鉛筆對抗機槍 - 左丁山</h1><p>星期三晚上在馬會刨馬之時，手機閃一閃，表示有新聞示警（news alert），連忙一看，知道了巴黎在早上（法國時間）發生恐怖襲擊，三名操流利法語、以頭巾蓋面男子，聲稱屬於阿爾蓋達組織，手持AK47，闖入巴黎第十一區的漫畫諷刺周刊Charlie Hebdo辦公室，當時十位編輯、漫畫家及職員正在開編輯會，由編輯畫家Charbonnier主持，此君過往已收過多次死亡恐嚇，巴黎警方派人隨身保護，恐怖分子有為而來，首先開槍打死C先生及身旁的警察，之後肆意開槍掃死、殺死其他九人後，揚長而去，在街上遇到警察，於是互相駁火，一名警察受傷倒地，恐怖分子再向警察頭上補多一槍，十足十似我地睇電影嘅場面。<br>據金融時報講，呢次襲擊明顯係一次報復行動，以示懲戒世上對穆斯林不敬及膽敢諷刺嘅漫畫家。Charlie Hebdo喺法國其實係一張出位嘩眾嘅時事諷刺周刊，以抵死幽默漫畫見稱，但有時品味低俗，甚至在「金時」眼中，「全無品味」（tasteless），並不受主流媒體或法國人重視，已逐漸失去競爭力。呢份周報係人都鬧，以得罪人為樂，猶太人、天主教、巴勒斯坦、以色列政府、法國總統、政要、知識分子名人統統俾佢鬧過、諷刺過，並非一張抱有特定意識型態、歧視穆斯林嘅周報。<br>但在惡人眼裏，鬧我就係唔啱，一次咁多都唔准，鬧過就係仇敵，要去之而後快，惡人心胸狹窄，容不下半點批評，自恃手持殺人武器，就以為可以令傳媒噤聲、心寒，以後聽話，真係大錯特錯。恐怖事件發生後，本來唔鍾意Charlie Hebdo嘅法國人都一齊上街示威，幾千人在巴黎共和廣場集結，手持鉛筆、鋼筆、原子筆向天舉起表示支持新聞自由、寫作自由，網上有不少漫畫新作湧現，皆以筆尖為武器對抗AK47，千筆齊擲，擲向幪面持槍嘅恐怖分子！毛澤東講過槍桿子出政權，但佢亦講清楚，除槍桿子外，還有兩大奪取政權嘅法寶，就係筆桿子與統戰（統戰講到尾亦是文宣行頭，輔以政治公關手法、手段而已），換言之，AK47與原子筆、鉛筆同等分量，畫家書生未必輸梗！呢次巴黎恐襲形象上與人肉炸彈炸死平民，無大分別，但別具深層意義，就係槍桿子恐懼筆桿子，一場影響全世界嘅槍／筆大戰在巴黎展開了！</p></body></html>