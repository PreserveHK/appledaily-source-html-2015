<html><header><meta charset="utf-8"><title>一家三口享天倫張家輝陪囡　暗角打韆鞦</title></header><body><h1>一家三口享天倫<br>張家輝陪囡　暗角打韆鞦</h1><p>【中環】<br>有人鍾意暗角打鑊，但影帝張家輝就鍾意帶囡囡到暗角打韆鞦，皆因暗角位置唔容易俾人發現，等佢可以靜靜地陪愛女玩，享受天倫之樂。上周日（4日）家輝同老婆關詠荷以及8歲囡囡Brittany去中環大班樓食晚飯，一家三口擦到夜晚7點離開，之後齊齊沿住中環街頭漫步。Brittany着住白衫白裙仔，邊行邊跳，跳跳紮相當活潑，其間有途人認出家輝，上前要求合照，家輝都表現友善一一答應要求。企喺旁邊嘅Brittany見到爹哋咁受歡迎，亦望住媽咪笑咪咪好開心。</p><p>越玩越興奮</p><p>之後家輝一家三口去到元創坊行街街，但年紀細細嘅Brittany對各式各樣設計品完全提唔起興趣，一度向爹哋同媽咪撒嬌話：「都冇嘢睇嘅！」見個女興趣唔大，家輝同關詠荷於是逗留20分鐘左右就匆匆離開，準備返去大班樓附近攞車。佢哋途經一個暗角小公園，家輝就帶囡囡入去打韆鞦解悶。由於嗰度屬暗角位置，兩夫婦可以安安靜靜坐低陪囡囡玩個夠本。見Brittany越盪越高十分興奮，關詠荷好緊張咁全程企喺側邊，𥄫實囡囡安全，而家輝就不停講電話，前後逗留咗15分鐘就同老婆及囡囡離開。<br>採訪、攝影：陳辰、吳耀輝</p></body></html>