<html><header><meta charset="utf-8"><title>中環在線：葉茂林發「股災財」捐800萬做善事 - 李華華</title></header><body><h1>中環在線：葉茂林發「股災財」<br>捐800萬做善事 - 李華華</h1><p>耀才證券（1428）出名識做公關推廣，佢老闆葉茂林早前趁股災大手掃入耀才股票，上周靚價沽走呢批撈底貨，唔夠三星期賺咗796萬元，葉茂林隨即將呢筆「股災財」齊頭800萬元，捐畀浸大支持大學發展，順便做場公關show。<br>根據聯交所資料，葉茂林本月7、8日合共以2,628萬元，掃入1,121萬股耀才，上周四、五沽出相同數量股份，套現3,424萬元。佢以平均價3元沽貨，沽完貨耀才就回吐11%，眼光都算準繩。  <br>葉茂林話，當初撈貨係為咗撐公司，短時間內賺到錢屬意料之外，所以決定捐出去。佢嘅仔女喺外國讀書，今次揀浸大冇特別原因，純粹認同佢哋教學理念，將來如果再喺股市賺錢，不排除捐埋畀其他大學。</p></body></html>