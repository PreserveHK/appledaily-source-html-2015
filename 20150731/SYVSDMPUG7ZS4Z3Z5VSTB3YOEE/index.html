<html><header><meta charset="utf-8"><title>一周三件：中信低位等爆 - 錢雋</title></header><body><h1>一周三件：中信低位等爆 - 錢雋</h1><p>中信股份（267）獲阿媽注資後，同另一間同樣係祖國大孖沙嘅光大控股（165）變得幾近磅。後邊光大就算計埋今個月頭以嚟大插水，一年仍累升48%，中信講緊累跌10%，殘到不堪入目！<br>中信經改組同注資後，金融資產達到5萬億元，兼成為集團業績增長同資產大升值嘅領頭軍，兼煥然一新，而集團對口又係國務院，穩陣到爆。但中信現價（13.82元）同1998年亞洲金融風暴、2003沙士底，唔係真係差太遠，中信係超落後。</p><p>引入猛人股東</p><p>場內專業評估，中信今、明兩年EPS 2.15同2.3元，預測PE得6.4同6倍，光大兩年預測7.3同6.5倍PE。又銀行瓣數佔中信業務大比重，亦以呢瓣做比較，祖國內銀明年平均預測PE，都係6.4倍，中信平咗截。仲吸引係中信往績0.82倍PB，今、明兩年預估0.73同0.65倍PB，光大明年預估0.75倍PB，內銀預估平均0.87倍PB，中信折讓咗26%。<br>中信繼今年初引入泰國正大，同日本伊藤忠兩位大孖沙做股東，啱啱呢個月17日，上海A股雅戈爾（滬600177）亦計劃以每股13.95元，認購中信近8.6億股。呢次雅戈爾出資達到120億元，每股認購價，比中信當日收市價13.66元，有輕微溢價。報載雅戈爾就係睇中中信基本面吸引，有大折讓，所以先瞓身。再睇紀錄，雅戈爾原來亦係股壇高高手，去到呢個月中，企業出售可供出售金融資產，累計投資收益近12億元人仔。呢轉雅戈爾計劃煲重中信，對中信有幾大信心，唔使多講。<br>中信係咁意追番上內銀明年平均PB，現價講緊要升33%，到18.5元。若果扑中開大，中信試番幾潮牛市高位50蚊，講緊要升265%，班大孖沙就肥仔水。<br><br>錢雋<br>細價股專家<br>本欄逢周一、三、五刊出</p></body></html>