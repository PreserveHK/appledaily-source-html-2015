<html><header><meta charset="utf-8"><title>有話兒：當電影寫延續篇Juno拆解《羅生門》</title></header><body><h1>有話兒：當電影寫延續篇<br>Juno拆解《羅生門》</h1><p>麥浚龍的新歌被熱炒，連帶出道13年以來的舊作都重見天日。《羅生門》是繼電影《殭屍》後，令他再度被網友瘋狂洗版，被抽水抽到太平洋也乾了。前日Juno接受本報專訪時，坦言如果只做一首歌回應《耿耿於懷》，他沒有興趣，要做便做六首歌講述整整12年的故事，他也笑指自己太誇張、太貪心。<br>撰文：盧妹</p><p>麥浚龍（Juno）的出品雖然不多，但他的麥氏風格越來越成熟，由青澀地訴說《耿耿於懷》，害怕再沒法戀愛，到12年後幽幽地透露念念不忘的心情，淒美愛情故事中間原來隔着《羅生門》，他說：「如果只係做《念念不忘》講番12年前呢個男仔，吸引唔到我去做，我好貪心，想知道12年後呢個男仔更多嘅事。」 <br>《羅生門》令人憶起心裏的那個「她」以外，亦令人猜想Juno心中的女主角是否前緋聞女友鍾欣潼（阿嬌）？他斷然否認：「唔係，因為我哋個方向明顯係12年前《耿耿於懷》，的確Hello Kitty同茉莉香水係有解釋嘅，12年前真係興呢兩樣嘢，但係我阻止唔到人哋嘅幻想空間。」</p><p>一早睇中Kay與Karen</p><p>其實Juno思想是「堅離地」的，他笑指自己是監製，與黃偉文同時擔任編劇：「係承接12年前個故事，睇吓可以點進化。人性好複雜，分離唔代表兩個人唔愛，相愛亦唔等於好了解對方，《羅生門》兩個人係分開但愛對方，不過唔了解對方，當中有好多誤會，就連佢哋承諾10年後相約嘅地方，竟然都係誤會，男仔以為去冰島，女仔以為去福島，去表達個男仔嗰種盲同缺點。」<br>當過導演的Juno，明顯愛上了這個第三身的角色，為歌曲注入電影感，以六個分段集合為一齣戲：「拍完電影，我習慣咗講故事嘅模式，有得呢個12年前嘅男仔，就會想知12年前嗰個女仔，即係Kay（謝安琪）嘅相反視點，同埋呢個男仔12年後嘅現任伴侶點睇，即係Karen（莫文蔚）。」Juno直言自構思「他」的故事開始，已經意屬Kay與Karen：「我同Karen識咗好多年，佢有種淡然感覺，而Kay好叻運用把聲、有種不捨，兩個都係我第一人選。」 </p><p>「如果結婚我會講」</p><p>提到Juno近年常涉足做導演，問他會否考慮把《耿耿於懷》系列拍成電影？Juno坦言有人邀請他把故事拍成電影：「暫時未有時間。我唔排除12年後再做，但係一定要有message畀大家，唔會為𠵱家反應好而做。」<br>回到現實世界，日前戴庚玲（Janine）被指在Instagram上疑似暗示二人訂婚，Juno聞言謂：「幻想力豐富，𠵱家冇諗過結婚，但係唔特別相信愛一個人就等於要結婚，而且現實好多人結婚都可以唔牽涉愛，如果有日結婚我會講。」<br>化妝：Khaki<br>場地：day off cafe</p></body></html>