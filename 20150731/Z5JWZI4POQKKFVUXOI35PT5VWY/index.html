<html><header><meta charset="utf-8"><title>隔牆有耳：退休後寫小說又出Hi Fi碟AO歌王孖金花獻唱 - 李八方</title></header><body><h1>隔牆有耳：退休後寫小說又出Hi Fi碟<br>AO歌王孖金花獻唱 - 李八方</h1><p>外號「AO歌王」嘅民政事務局前常任秘書長楊立門（Raymond），又開騷嘞！今次佢係為咗幫香港中樂團籌款，專登聯同前四朵金花成員之一嘅張德蘭，獻唱多首70、80年代金曲，例如《幾許風雨》、《世間始終你好》、《一起走過的日子》等。而佢嚟緊仲會出Hi Fi碟兼寫小說，退休後百足咁多爪，過往原來真人不露相。</p><p>笑而不談曾德成</p><p>Raymond噚日為10月9號、10號兩晚嘅演出，專登約傳媒喺香港公園嘅羅桂祥茶藝館茶敍，貪嗰度夠晒中國feel。Raymond話非常榮幸同香港中樂團合作，事關中樂團嘅造詣同要求都好高，對方肯搵自己合作，證明自己嘅音樂功夫獲肯定，加上佢由細到大都鍾意粵曲，但以往開騷就多數唱歐西流行曲，所以呢次合作都令自己一償心願。<br>平時要聽楊立門唱歌都係要聽live，佢噚日透露，諗住出番隻Hi Fi碟，主打經典英文歌；以佢把靚聲，Hi Fi碟唔係問題，但正如佢所講，公務員出身嘅佢，離開官場後做商業活動就比較麻煩。除咗出碟，佢寫咗半年嘅小說亦都有眉目，相信過多幾個月就面世，小說一共由幾個短篇故事組成，主題圍繞生死、寬恕呢啲普世價值。<br>離開官場後嘅生活咁多姿多采，難怪八方同佢提起前上司民政局前局長曾德成，佢都笑而不談。</p><p>李八方<br>mailto:pf_lee@appledaily.com</p></body></html>