<html><header><meta charset="utf-8"><title>中環在線：富二三代搞慈善泳賽吳宗權鐵定再騷肌 - 李華華</title></header><body><h1>中環在線：富二三代搞慈善泳賽<br>吳宗權鐵定再騷肌 - 李華華</h1><p>本地富豪二、三、四代一年一度公開「騷肌」嘅「公益金會德豐百萬泳」，仲有幾個月又到喇。舊年吸引到唔少城中富豪後代，齊齊為善事出海游返轉，變相亦都係大家食住花生，睇吓班富豪「騷肌」嘅好機會。</p><p>李民橋馮裕津都話想游</p><p>話說活動籌委會，由會德豐（020）主席吳宗權、利豐（494）馮氏家族嘅馮裕津、東亞（023）副行政總裁李民橋，同埋中港照相（1123）副主席孫道弘，四大公子組成。舊年除咗李民橋唔舒服，無落水之外，其他3位都有參賽。<br>聽講身形fit爆嘅吳宗權，身體力行繼續參賽，舊年佢游公開賽攞到第2名，一身倒三角身形唔止睇得，仲好游得㖭。至於，其他3位公子聽講話都好樂意游埋一份，但係要睇時間就唔就到，唔知係咪驚拍埋吳宗權度，身形可能輸一截呢？<br>其實呢個慈善泳賽近年都搞得有聲有色，仲一年比一年多本地富豪落水㖭。舊年有行會成員陳智思參加領袖賽，雖則成績麻麻，但估計佢咁注重健康，早排仲喺NBA球星「林瘋」林書豪訪港期間，同對方鬥返場波，今年無理由唔落場游多轉啩。<br>舊年咁多富豪N代參賽，好多平日着西裝，唔係咁睇到身材係點嘅公子，一次過曝光晒出嚟。好似華置（127）主席劉鳴煒估唔到有個肚腩仔，如果今年繼續落水，以佢咁認真、唔服輸嘅性格，睇嚟可能都會操一操fit自己喇。今年比賽就喺10月25號喺淺水灣搞，費事暑假期間，畀颱風影響。<br><br>李華華<br>mailto:LiWaWa@AppleDaily.com</p></body></html>