<html><header><meta charset="utf-8"><title>24隻皮蛋索價1,728元</title></header><body><h1>24隻皮蛋索價1,728元</h1><p>【本報訊】麥泳豪及張超的創業夢，令多個加盟商各虧損數以十萬計，紛紛結業離場，直斥兩人無良；除指控食材成本與最初承諾不符，供貨時也經常偷工減料、賬目混亂。<br>今年5月加盟豆花妹的Grace，坦言原是豆花撈米線的「粉絲」，「睇電視見到佢哋，覺得好有膽色，信得過」。眼見該店生意不俗，便向家人籌集70多萬元開舖，「事後先知佢哋公司嚴重虧蝕，仲不斷搵新加盟商，知唔知害咗幾多家庭、幾多員工？真係好無良」。<br></p><p>多間店舖蝕錢離場</p><p>她指，加盟後除了發現食材價格與原本承諾貴外，賬單也極混亂，試過訂24隻皮蛋，對方卻胡亂索價1,728元，「仲有好多都係霉嘅、爛嘅，根本唔可以畀人食」。她自行到街市購買同一批食材比較，「一包肉醬我哋親自整嘅成本係20蚊，佢（豆花妹）賣畀我哋收65蚊，簡直斂財」。最終她在上月找其他人頂讓，連同加盟費、裝修及設備等虧蝕50萬元離場，「臨走前我同新加盟商講過，佢預咗豆花妹唔掂，隨時轉營其他小食生意」。<br>另一加盟商阿敬去年10月接手元朗加盟店，同樣因食材成本不符，即使每日賣逾百碗米線，每月仍淨蝕逾萬元。直至他們察覺食材有問題，以電子磅檢查，「一包醬寫明2,000克，磅完先知得1,200克」。上月阿敬索性除下豆花妹的招牌，改為經營其他小食。<br>西灣河加盟商今年4至5月開舖，近日認識其他加盟商，才驚覺唯獨他的食材來貨價，較其他加盟商再貴多一成，「佢同我講係劃一價錢，事實係海鮮價」。此外，每月他也要多繳5,000元月費及2,000元宣傳費，「宣傳咗啲乜？喺佢facebook出個post囉」。現時他計劃將舖位改經營其他小食。<br>麥泳豪稱，合約沒訂明食材價格及是否劃一收費，不排除是人為錯誤令食材「少咗」，「你知我哋唔係一間耐嘅公司，只係一間新公司，由兩個青年人創嘅公司……一定有少少偏差，咁我哋都有跟進」。<br>■記者梁御和</p></body></html>