<html><header><meta charset="utf-8"><title>顏色革命！ - 陳也</title></header><body><h1>顏色革命！ - 陳也</h1><p>去年佔領運動期間，的士佬狙擊「雨傘運動員」，大鬧「阻人搵食」，動粗的兇狠畫面，市民記得一清二楚。這一回，鬧爆人阻路的大佬，因為Uber白牌車當旺，大佬即刻變身，揚言堵路抗爭。彼一時，此一時，臭檔的士大佬飽食終日，今番終於遇到市場勁敵，Uber爆紅，下載app排行榜首，市民受夠紅的烏氣，強烈要求調整市場，的士惡佬會點？升級？抄襲A股，叫行家誓死捍衛，二按層樓和的士牌，跟Uber砌過？這場動作戲，最宜嘉士伯配花生醬。    <br>白牌走俏，內地整容黑醫借酒店房開工，竟也有人捧場。這種高危的「顏色革命」，貪靚貪平者隨時命都冇！黑醫不是「暗角」執業，公然租用酒店，旅發局不吭一聲，旅業界立法會代表屁沒放一個。高醫生除了叫人勿去南韓，今日還得「不鼓勵」師奶大媽「開房」！<br>而特區領導梁某，只顧化解「習一握」的震懾，刻意稱曾俊華是「代表官員」，名都冇提，擺明當佢透明！是非黑白不分的當下，從政的最高境界，是當自己透明。 </p></body></html>