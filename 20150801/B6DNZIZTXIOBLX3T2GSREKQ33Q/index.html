<html><header><meta charset="utf-8"><title>換走自訂車牌掩人耳目Ricky揸波子　接夢夢返家</title></header><body><h1>換走自訂車牌掩人耳目<br>Ricky揸波子　接夢夢返家</h1><p>【西環】<br>今年49歲嘅太極樂隊鼓手朱翰博（Ricky），背妻偷嗒30歲戴夢夢，戀情被踢爆後，Ricky火速解畫，聲稱已同結婚27年嘅老婆Anne分居，忘年戀一撻即着，相隔20年嘅愛比一般情侶燒得更加熱熾，就算係夢夢媽出馬，都無辦法阻隔佢哋正在燃燒嘅愛火，真係你有你講。Ricky同夢夢繼續糖黐豆咁高調拍拖，懶理親人好言相勸，同埋外人嘅流言蜚語。</p><p>Ricky冇被邀請
</p><p>本報收到讀者報料，話發現夢夢和Ricky前晚現身西環嘅華星客棧，原來前晚係風水師傅吳佩孚請客，夢夢亦係賓客之一。主人家吳佩孚一家四口，老婆同一仔一女，席上客仲有蘇永康、張立基等，而張立基食完飯仲喺微博貼相話：「多謝吳佩孚師傅請食飯……好食。」不過，席上唔見有Ricky嘅影蹤。</p><p>莊思敏喪煲煙</p><p>直到夜晚10時左右，先行步出餐廳嘅夢夢，喺門外四圍望，之後好快搵到男友Ricky架波子，夢夢第一時間跳上車，同男友傾咗幾句，然後再行返去餐廳方向，專登同企喺門口食煙嘅莊思敏寒暄咗幾句，之後就返上Ricky架車走人。不過見Ricky換走咗架波子之前嘅自訂車牌，套咗一個普通車牌。<br>其他賓客蘇永康同張立基大約11點離開，臨走前仲俾班餐廳職員捉住影合照。至於同一晚，莊思敏、陳庭欣同黃百鳴亦喺華星客棧開餐，其間莊思敏同男友人行咗出門口食煙，阿妹莊思明就食二手煙陪家姐，佢哋一班人都係食到11點幾離開。<br>採訪、攝影：吳耀輝、潘冠恩</p></body></html>