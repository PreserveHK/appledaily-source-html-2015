<html><header><meta charset="utf-8"><title>【現代籠民(五)】凶房都有人租　持牌人：籠屋回報高</title></header><body><h1>【現代籠民(五)】<br>凶房都有人租　持牌人：籠屋回報高</h1><p>【本報訊】《蘋果》走訪多個籠民故事後，在第五集找到一位「籠屋老闆」，在大角嘴松樹街大安樓經營「床位寓所」約13年的持牌人吳偉業，他以目前香港人口及樓價高居不下來計算，更坦言：「經營板間房比劏房化算！」<br><br>「投資劏房風險梗係比板間房高啦！一個千呎單位可以做5、6間劏房；如果有2、3間租唔出去咪要蝕囉；如果間16間房，3、4間租唔出都仲有賺。」在深水埗同時經營地產代理公司的吳偉業表示，將單位改成板間房，全因業主全力支持。<br><br>有54年樓齡的大安樓，該單位業主是第一手持有至今，他透露：「業主買入上址後租畀人，個住客竟然租住咗成40年；後來個客搬走，業主搵我放租，仲鼓勵我包租。」<br><br>2002年，吳以月租3,500元承租，並投資15萬元將上址間成17間房，怎料民政事務總署要求他申領「床位寓所」牌照，「佢話如果係11間房以下就唔使，冇辦法啦，我都間咗17間，咁我咪申請囉。」他依足防火、走火、電力等要求，最終獲合格發牌，然後每年都要派人去檢查消防和電力，合格後才可以續牌。<br><br>吳偉業稱，以前上址每間房租金約800元，現時已加至1,400至1,900元不等。而租金亦由3,500元加至1萬元，扣除每月5,000元公共冷氣費及500元的水費，每月仍有2萬元回報，「早年每月約有一至兩個房間空置，但近年租客十分穩定。」<br><br>他指出，有租客住足13年，而最短就四、五年，最有趣的事，「7年前，有一個女住客喺房入面啪針死咗，屍體發臭才發現，我心諗啲租客實搬走晒啦；點知隔離房個男住客第二日就搬入間凶房，仲一直住到依家，話間房利佢賭馬喎！」</p></body></html>