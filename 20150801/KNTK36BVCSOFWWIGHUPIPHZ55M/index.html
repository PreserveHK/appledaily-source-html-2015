<html><header><meta charset="utf-8"><title>【有話兒】星爺西遊記插曲觸動網民盧冠廷一生所愛的故事</title></header><body><h1>【有話兒】<br>星爺西遊記插曲觸動網民<br>盧冠廷一生所愛的故事</h1><p>盧冠廷20多年沒有出碟，早前推出專輯《Beyond Imagination》將舊歌重新編曲，其中來自周星馳電影《西遊記大結局之仙履奇緣》的插曲《一生所愛》，一夜在討論區網民洗版討論。創作者盧冠廷形容導演劉鎮偉收到作品時亦不看好，以「嘩，咁勁呀」來形容，卻想不到此曲可以紅足20多年影響四代人，但論到最滿意的作品盧冠廷反而喜歡《陪着你走》。<br>撰文：何永寧</p><p>盧冠廷跟太太唐書琛昨日在西沙公路的茶座接受訪問，為盧冠廷新推出的專輯《Beyond Imagination》宣傳，已有20多年沒再次出碟的他，笑言以為自己已經退出音樂圈。新專輯當中一首舊歌、電影《西遊記大結局之仙履奇緣》的插曲《一生所愛》推出時，瞬間被網民在討論區洗版，以聽完之後感動到「毛管戙」來形容入心入肺的歌詞。<br>盧冠廷兩夫婦笑言話一向沒有留意facebook及討論區，亦不明白「洗版」，他們回想當年寫《一》曲之前，是先聽導演劉鎮偉講個故事，盧冠廷說：「佢話係講一段500年嘅感情冇得開花結果，你知劉鎮偉講古仔幾叻，我聽古仔時都毛管豎起，聽完當晚返到去已經寫好，算好快。」《一》對他的意義是超越想像，可以令他在未來日子做一首更受歡迎的歌曲。</p><p>唐書琛：呢首歌紅冇人估到</p><p>身邊的唐書琛亦表示第二日早上已經填好詞交貨，因為朱茵跟周星馳戲中的故事令她感受很深，唐書琛說：「呢首歌紅冇人估到，可以話係『自燃』咁紅咗出嚟，唱片公司之後都話睇漏眼。啲詞交得快可能古仔hit到我，既然500年愛情都冇結果，唔相信係緣份都唔得，可能係循環亦可能係因果，會諗點解五、六世都唔可以一齊。歌受歡迎同好多人有同類嘅感覺例如愛情、家庭或者際遇，始終唔成功嘅例子多，多人有共鳴。」<br>雖然《一》曲受歡迎，但盧冠廷滿意的作品反而是《陪着你走》，他說：「最經典未有，比較滿意係《陪着你走》。試過有位中年男士拖住10歲女嚟多謝我，話太太之前喺醫院昏迷，兩父女就一直唱呢首歌令太太最後醒番。」歌詞出自唐書琛手筆，她說：「呢首係填得最快一首，聽完第二朝啲字衝出嚟，衝到一隻手寫唔切。」</p><p>「《賭神》出場音樂係我作嘅」</p><p>盧冠廷透露當年唱片公司跟導演都沒有想過《一》曲會紅到這個地步：「嗰時寫完畀劉鎮偉睇佢話『嘩，咁勁呀』，即係佢都覺得同套片唔配，笑片配首咁慘嘅歌，其實套戲我都只係睇過臨尾朱茵同周星馳喺城樓個場，即係我首歌起音樂嗰段。記得宣傳都係谷家英哥首《Only You》，啲詞係劉鎮偉自己填上去，嗰時錄音家英歌都唔識入英文歌個key，每次都要我係背脊拍佢『唱嘞』佢先識入。」早年周星馳再用《西遊記》做題材拍咗套《西遊．降魔篇》，入面再用《一》曲，盧冠廷指版權其實屬於唱片公司，唐書琛表示記憶中周星馳在開拍前有禮貌地知會過一聲。<br>盧冠廷在香港電影黃金時期，包辦了不少電影配樂工作，電影《賭神》周潤發出場的配樂亦是盧冠廷作品，他笑說：「係呀，係吖我作嘅，《賭俠》、《賭霸》、賭乜賭乜都係我寫。試過有次搭電梯啲人手機鈴聲就係呢首音樂。個構思係中國人電影，要威，周潤發披住大衫要威行出嚟，除咗『打打打打打打』之外我都諗唔到第二樣，睇完畫面個腦就會充滿音樂符號。音樂創作冇step one ，step two跟住就有首歌，Beatles都答唔到你首《Yesterday》點出嚟。」</p><p>《一生所愛》</p><p>作曲、主唱：盧冠廷<br>作詞：唐書琛<br>從前現在過去了再不來<br>紅紅落葉長埋塵土內<br>開始終結總是沒變改<br>天邊的你飄泊白雲外<br>苦海翻起愛恨<br>在世間難逃避命運<br>相親竟不可接近<br>或我應該相信是緣份<br>情人別後永遠再不來（消散的情緣）<br>無言獨坐放眼塵世岸（願來日再續）<br>鮮花雖會凋謝（只願）但會再開（為你）<br>一生所愛隱約（守候）在白雲外（期待）</p></body></html>