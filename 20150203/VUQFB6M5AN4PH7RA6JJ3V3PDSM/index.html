<html><header><meta charset="utf-8"><title>一周三件：中國光纖超抵 - 錢雋</title></header><body><h1>一周三件：中國光纖超抵 - 錢雋</h1><p>中國光纖（3777）喺二○一四年十二月授權兩位董事，回購公司最多唔高過5%嘅已發行股份，兼開始喺平安夜action，集團正正喺高增長期，但股價卻插到落一年前起步位，一於跟中國光纖回購行動，執平貨。</p><p>受惠國策前景看俏</p><p>啱啱喺上月中，中國光纖公佈同河北四方通信、中國電信集團旗下附屬，簽訂框架協議，合作建設同運營光纖到戶基礎設施。呢壇製作，係實現祖國支持民營參與國有電訊業營運嘅例子，而中國光纖亦正式由設備製造商，升級到寬帶接入網絡設施建設同營運商，兼喺未來七年，可以由光纖到戶寬帶收入，同中國電信分成。<br>中國光纖家陣主打光纖活動連接器同接配線產品，已經食住祖國同海外寬帶入戶政策，而上邊新製作，若果順風順水嘅話，兼可以成為中國光纖新嘅經常性收入，肥過肥仔水。<br>中國光纖二○一四年上半年，盈利1.6億元人仔，增長咗23%。而集團至上年九月嘅頭九個月份嘅收入，亦都增加咗28%，數據keep住靚仔。係咁意計，中國光纖就快派嘅二○一四年成績單，盈利只係keep喺半年度呢個增幅，上到四億元人仔，預測PE得五倍幾，再加埋新嘅高增長元素，但股價喺八月打後，跌完再跌，兼質番落一年嘅起步位，個價殘到咁，仲唔出手回購，等幾時？<br>以中國光纖最多可回購八千七百三十萬股計，家陣只係用咗4.1%份額，即約三百八十九萬股咁大把，仲有大把回購空間。又唔怕貨比貨，祖國行家烽火通信，預測二十倍PE樓上，而寶島嘅華星光係十九倍PE，中國光纖平咗近七成。買中國光纖，當現價（1.84元）翻一番，上到近3.7元，預測PE先得十一倍幾，未有耐追到行家。<br><br>錢雋<br>細價股專家<br>本欄逢周二、三、五刊出</p></body></html>