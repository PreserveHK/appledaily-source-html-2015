<html><header><meta charset="utf-8"><title>花絮︰波神都撐</title></header><body><h1>花絮︰波神都撐</h1><p>超級碗可以算係全美國最矚目嘅體壇盛事，每年都吸引唔少明星觀眾，今年嘅重量級球迷代表，就係籃球之神米高佐敦（右）同牙買加飛人保特（左）嘞。有幸同NBA偉大嘅關鍵先生面對面交流，平時比賽好囂張嘅「閃電」都粉絲上身，影番張相集吓郵。</p><p>超模打氣</p><p>　　布拉迪嘅巴西超模太太Gisele（圖），帶埋兩個寶貝仔一齊去現場幫爸爸打氣，見證住佢贏波兼攞MVP。屋企仲有個細女嘅布拉迪，家庭咁美滿幸福，事業發展又咁成功，真係人生贏家。</p><p>不雅達陣</p><p>海鷹嘅D寶雲（右）第三節成功達陣後，扮除褲做出去廁所大便嘅動作慶祝，俾衞道之士炮轟佢不雅，但佢就解釋呢個係小圈子默契，外人唔明咁多㗎嘞。直播比賽嘅NBC電視台當時冇將呢個畫面播出街，不過喺無敵嘅網絡世界，相同片好快就流出。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>