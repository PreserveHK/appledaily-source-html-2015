<html><header><meta charset="utf-8"><title>中環在線：唐家成、歐達禮開會咬手指舒壓？ - 李華華</title></header><body><h1>中環在線：唐家成、歐達禮<br>開會咬手指舒壓？ - 李華華</h1><p>好多人不自覺有啲小動作，好似撥弄頭髮、玩手指、印腳、轉筆等等，根據行為心理學，呢啲小動作反映到當事人某種心態。證監會主席唐家成與行政總裁歐達禮噚日一齊去立法會開會，期間兩人不約而同狀似咬手指，唔知佢哋有冇察覺自己有呢個小動作呢？</p><p>行為學家：感覺孤獨</p><p>臨床身心及行為學家李寶能分析指，小朋友戒掉奶嘴之後，好自然會發現啜手指可以舒緩情緒不安，成年人唔會啜手指，即使係潛意識想做呢個動作，就會將手指放喺嘴邊，或者演變成玩手指，如抿手指皮或指甲。呢啲動作都係反映當事人自信不足、感覺孤獨、期待有人支持、千頭萬緒但係有口難言。<br>噚日立法會召開財經事務委員會會議，證監會要就二○一五/一六年度嘅財政預算面對議員質詢，呢個會大約開咗一粒鐘，期間有七、八名議員積極提問，每人起碼問兩條問題，換言之，唐家成與歐達禮要應付接近廿條問題，如果有啲問題喺預期之外，都真係好容易產生些少不安。<br>唔通唐家成與歐達禮噚日面對多名議員質詢，期間有啲真係唔識點答，或者越答就越覺得孤掌難鳴，又或者係講極，班議員都係唔多明？<br>議員都確係幾關注證監會預算每年有四億元虧損，指情況唔多健康，特別係證監𠵱家租用超人李嘉誠嘅中環長江中心（租約至二○一七年），每年有龐大租金開支。唐家成與歐達禮要諗諗計了。</p><p>李華華<br>mailto:LiWaWa@AppleDaily.com</p></body></html>