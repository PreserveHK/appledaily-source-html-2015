<html><header><meta charset="utf-8"><title>流感肆虐 - 左丁山</title></header><body><h1>流感肆虐 - 左丁山</h1><p>呢排流感肆虐，染上流感輕則發燒感冒聲音沙啞，重則連命都冇，幾得人驚，睇番報紙報導，由11月2日至1月24日，染上H3N2流感而死亡嘅人數，多達74人，上星期三中午至星期四中午之24小時內，已有死亡個案十宗，星期四至五再有七宗，不幸死亡人士多數係長者，由65歲至104歲不等，家中若有老人家患上感冒，千其唔好掉以輕心。<br>前年財務C在食飯時提起，佢仔細閱讀不少報紙報導嘅死亡新聞，發覺有好大比例係死於肺炎，而肺炎好多時只係併發症，因其他病症而帶動嘅，所以佢勸一班飯腳：「快啲去打肺炎針、流感針，年紀愈大愈要打針。」政府對打針有優惠，餐飲M有一次在北角行經衞生署診所，走入去打針，免費唔使錢，左丁山唔執輸，走上中建大廈搵許醫生打針，只需五十大元。<br>但親戚朋友之間，似乎比較少人相信預防勝治療嘅道理，冇乜邊幾個肯去打流感針、肺炎針嘅，此則令左丁山大惑不解。肥仔K前星期到旺角與朋友食泰國菜，飯後在彌敦道行街，話人多路塞，空氣混濁，跟住上火車站又唔覺意踩到別人啲嘔吐物，第二朝就開始喉嚨痛，跟住發燒頭暈，驚到以為自己染上咗H3N2，然後到佢嘅兩歲大外甥女與父母自沖繩島旅行回來發燒，兩三日後，肥仔K阿婆去馬會食飯，一起身離開座位就跌低，要子女扶番起身，馬會治療人員同佢量血壓，高到一百六十幾，第二日，肥仔K阿姨又因照顧阿婆緊張而血壓上升，於是三代人一齊去沙田第一城睇許醫生，到肥仔K好番嘞，而佢個七個月大女兒發燒，又係去睇許醫生，於是十零日之內，一家四代人輪流搵許醫生診病。睇足四代人，可能係家庭醫生診症生涯嘅一個紀錄。其實肥仔K自己只有幾個月大之時，已由阿媽抱住去睇許醫生，今日輪到佢抱住個女睇許醫生，當知時光如流水，過得飛快。許醫生在沙田第一城開醫務所，幾乎與第一城落成入伙同步，可謂見盡第一城之變遷，樓價由1980年開售時之呎價（建築面積）一千元，佳寧政治風暴時跌至六百元，之後一路上升至今天之過萬元一呎，可見傳統智慧就係買樓要長揸，沙田第一城呢個典型香港中產階級屋苑，可當見證。</p></body></html>