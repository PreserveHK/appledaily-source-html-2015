<html><header><meta charset="utf-8"><title>女神tea time：樓價打殘創業夢 - Fifi</title></header><body><h1>女神tea time：樓價打殘創業夢 - Fifi</h1><p>馬雲忽然愛港，豪擲十億支持香港後生仔，喺阿里旗下平台上創業。由業界搞嘅基金，至少會更明白創業家嘅需要，又唔需要好似拎政府資助時咁，做太多無謂文書工作，成效相信會比政府好。不過菲菲對香港創業氣氛前景都係偏向負面，原因離不開高樓價。後生仔冇錯係大把青春，創業輸咗咪再嚟過，問題係香港創業嘅機會成本太高。<br>一個後生仔打咗幾年工，儲到嚿錢，當然可以拎去創業實現自己理想，但問題係創業係贏係輸，要搞幾年先知答案，但假如佢拎同一嚿錢去買樓，幾年後基本上係賺硬。咁創業就預咗要放棄炒賣，點解外國人可以放棄，香港後生仔就唔得。第一，外國樓價冇香港咁癲，另外香港生活指數貴，我相信香港大把臥虎藏龍，問題係好多人面對現實後，都打消創業念頭。所以如果香港要起創業，最少要先解決高樓價問題。<br>轉講股票，剛獲內房商泛海控股入主，由和記港陸改名嘅中泛控股（715）股價剛調整完成。話說泛海本身規模大，整體資產達到六百億元人民幣。管理層早前都講明，將研究注入成熟資產，達成地產、金融、投資海外的綜合平台。中泛作為香港上市旗艦，而家市值只係七十五億就太睇少佢，冇一百億都唔收貨啦。加上股價經調整後成功破旗，可憧憬向上突破。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>