<html><header><meta charset="utf-8"><title>智取大市：港股變貨幣戰避風塘 - 晉佳</title></header><body><h1>智取大市：港股變貨幣戰避風塘 - 晉佳</h1><p>環球股市近期走勢非常之咁難捉，原因係一月差唔多個個星期有國家加入打貨幣戰，呢種環境，就算係七十後都未見過，見識過嘅投資者相信都去到退休年紀，呢啲幾十年先出現一次嘅事件，講求穩陣嘅老人家梗係靠邊站，後生一輩見到咁樣，亦難怪驚驚青青，令港股投資意欲低迷。<br>正常情況下滙率波動大都不利貿易同投資環境，股市應該偏弱。不過，喺歐元區量寬之下全球夠晒水頭，冇突發事件令信貸緊縮，呢一轉環球股市唔似即將大跌。<br>另一樣大家驚就係通縮，但通縮有幾驚，就好睇地區性。如果某個地區需求下跌令物價向下，然後出現通縮，會令經濟呈現惡性循環而下滑，呢個正正係歐元區嘅憂慮。問題係，對於香港嚟講，所謂貨幣戰同通縮會有幾大影響？事實上，貨幣大幅貶值嘅地區對香港投資、貿易比例都好低，直接影響輕微。<br>根據政府統計處數字，唔計BVI公司（估計都係強國人佔大部份），二○一三年內地喺香港直接投資頭寸佔整體金額48%，強國人持貨能力高強，呢批人唔會因為港元滙率偏強、人民幣滙價略為走弱而大舉撤資。</p><p>學超人買穩健型資產</p><p>香港貨品主要供應地，大約五成來自內地，至於進行量寬、調整滙率限制同減息嘅日本、新加坡、瑞士同印度，加埋比例15%左右，影響有限。香港轉口同本土產品出口目的地，分別53%同43%係送番去內地。只要人民幣唔大跌，加上港元同美元掛鈎，香港理應係貨幣戰之中嘅避風塘，外資錢多兼睇到呢一點，亦可能增加港股比重。事實係咪咁？睇吓港股短期內能唔能夠強勢突破25000點就知。<br>點樣會令香港喺貨幣戰之中失去優勢？除非人民幣滙價失控大跌吧，但以人民幣實力加上貨幣流通性偏低嚟講，至少比歐元波動性低得多。至於上半年喺咁嘅環境之下，可以買乜，第一，學超人買穩健型資產，誠哥可以買英國鐵路車輛租賃公司同電訊公司做玩具，近期芬佬亦衝入恒安國際（1044），長實（001）路數相若。<br>第二，本地概念股，原因係人民幣滙價貶值，人行仲邊有心情減息同減存款準備金率？人行無辦法開大水喉，註定中資股上半年好難強勢，資金換馬去股價相對每股資產淨值折讓嘅本地地產股，正常不過，其中可留意恒地（012）、信置（083），現價買先博升一至兩成。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>