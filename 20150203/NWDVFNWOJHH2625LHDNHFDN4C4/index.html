<html><header><meta charset="utf-8"><title>求驗客手記︰前四狂魔殺到嚟修咸頓輸波有得震</title></header><body><h1>求驗客手記︰前四狂魔殺到嚟<br>修咸頓輸波有得震</h1><p>每季當去到爭前四名時，阿仙奴就會拼發出萬夫莫敵嘅氣勢，唔止隊波會係咁贏，爭第四名嘅對手都會自己失分，故得「爭四狂魔」嘅外號，幾年前同護級嘅韋根並列為下半季英超最可怕隊伍。如今「護級狂魔」韋根已經唔喺度，但兵工廠仍然延續傳統。禮拜日，爭四對手修咸頓好似撞邪咁，俾史雲斯一腳搞掂，主場輸0:1；而阿仙奴就以5:0大破阿士東維拉，追到同修頓同分，如果唔係得失球差啲，呢輪已經上到第四位！<br>修咸頓主場對住天殘地缺嘅史雲斯，理所當然全場圍攻，控球比率有六成三，中目標射門都有六次，但前鋒加斯安奴柏利狀態麻麻，射咗兩腳都唔中龍，沙迪奧文尼後備入替射咗三腳，亦都入唔到。</p><p>0:1不敵史雲斯</p><p>相反，史雲斯全場得一腳中目標，就畀舒維爾喺八十三分鐘射入。結果臨尾仲有賴恩貝特蘭攞紅牌嘅修咸頓，贏形勢輸波，唔單止第三位不保，讓咗畀曼聯，第四位都危危乎，被阿仙奴追到同分。賽後，修頓領隊朗奴高文被問到呢場比賽輸波嘅原因，佢都𢱑晒頭，話真係輸畀運氣，「我哋踢得好好，尤其係上半場，製造到唔少好機會，但就係入唔到。對手就入到個靚波，總之最好運嗰隊贏咗波啦。」</p><p>雲格：唔諗爭冠住</p><p>修頓攻足全場但無啦啦啦輸波，而「爭四狂魔」阿仙奴就主場以5:0狂勝阿士東維拉，𠵱家追到同修頓一樣有四十二分，係得失球差一球，先至上唔到第四。英國啲記者都懶得問領隊雲格對爭四嘅把握，直接問佢有冇機爭冠軍；雲格就好謙咁話：「太早嘞！仲落後緊十一分，要佢哋輸四場而我哋贏四場先得喎。我哋保持好𠵱家嘅走勢先。」包埋英足盃，阿仙奴連贏五場，其中四場仲要冇失波，係英超近期狀態最好嘅球隊。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>