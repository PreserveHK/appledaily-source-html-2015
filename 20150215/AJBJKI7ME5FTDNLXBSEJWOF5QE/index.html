<html><header><meta charset="utf-8"><title>注意不吉方位 - 左丁山</title></header><body><h1>注意不吉方位 - 左丁山</h1><p>1月26至28日一連三天寫羊年太歲、吉日，以為交咗功課，點知讀者來郵不絕，要求寫埋在各方位擺設物品，好彩一位朋友在《經濟日報》2月3日至2月6日亦有寫過傅會長採訪筆記，一如往年，經取得同意後，左丁山為應讀者要求，重複寫一次。<br>羊年太歲牌之形狀，各師各法，傅會長每年為做善事，設計／訂造一批，以成本價售予私人友好，好快就沽清。不過在各大華人廟宇皆可拜太歲，傅會長提議讀者（如果信呢樣）在新年年初入廟參拜之時，拜埋太歲，到年尾還神。左丁山記得每年去車公廟都見到有太歲牌出售，大家可參考參考。<br>至於羊年方位，最不利係西方（屬金），有五黃及三煞，主有病患、破財及是非，影響健康及心情，傅會長話全年在西位放置一隻紅色瓷馬（紅色乃火之顏色，火剋西方（屬金），兼且馬亦屬火，而馬在羊年最為得令。）<br>正南位（屬火），有七赤，主有騙財呃錢之事，全年在此方位放一個黑杯（黑色是水色）裝水，一於以水剋火。（左丁山按：中國傳統藏書閣之大門招牌皆為黑色）<br>東南方有二黑，主運氣差，影響中年女性健康，在此方位置圓形銀碟一隻，若無真銀碟，次選為銻碟。<br>西南偏南屬未位，即太歲位，全年不可動土，於此方位放綠色直身花瓶，養三枝或八枝富貴竹。<br>正北有八白主財運，在此方位放杯水或養缸魚，可以趨吉。其他方位唔再講咯，搞掂上述諸事，全年小心行藏，積德行善，便有好報。<br>傅會長講過幾次西方偏弱，正北旺財。中國之西就是歐洲，不以五黃三煞分析，我地都知道歐洲已陷入通縮危機，歐洲央行大力推行量寬救市，點知偏逢希臘嘅激進左翼聯盟贏到大選，上台執政，已宣佈重新提高最低工資返回歐債危機前水平，撤銷財政緊縮政策，退休長俸照舊制發放，人民自然歡呼萬歲。新人上台，必然如此，唔係嘅話，如何向選佢嘅選民交代？但希臘左派咁樣做，在經濟學上就是引起一場現場直播大革命，左派經濟理論是否真的可行，可以挽救瀕臨崩潰嘅經濟體系，問題焦點係希臘肯唔肯，可唔可以還債，避免違約風暴？避唔到嘅話，五黃三煞殺埋嚟，歐洲真係麻煩到極。</p></body></html>