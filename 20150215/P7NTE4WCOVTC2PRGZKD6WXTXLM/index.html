<html><header><meta charset="utf-8"><title>Sunday Fever：田徑男女最純情 - 馬啟仁</title></header><body><h1>Sunday Fever：田徑男女最純情 - 馬啟仁</h1><p>一年一度嘅學界田徑，入場同睇電視嘅捧場人頭隨時多過本地波。睇波好多時俾大家見識到人世間嘅陰暗面，任何一場波梗有好多是非賽後慢慢傾；田徑就相反嘞，好鬼正面好鬼純情，世界一片光明。<br>人人都會盡力幫自己學校打氣，亦有個別學校非常大方，每當附近學校有好成績，佢哋都會嗌番句恭喜xxx；被恭喜嘅學校通常開頭都唔識反應，直到miss或者阿sir提醒先至嚟番句多謝xxx，然後大家一輪掌聲，真係幾warm㗎！不過通常主動恭喜人嘅都係男校多，可能男仔係主動啲嘅！<br>球迷對於球員失準表現差，通常都會粗獷回應一個單字以示不滿。奇怪，田徑場上真係好乾淨喎，就算包艇返終點，同學們都會送上愛的鼓勵，人間有情。星級跑友係好charm嘅，一人掛三個牌真係型過韓星，之但係一個人點叻都唔會攞到至高榮譽嘅全場乜乜乜。球場有英雄主義，球員隨時大過球隊；田徑都有，但最多人嗌嘅名永遠都係母校，唔係個人。<br>球場邊總有一班係忽然球迷，用睇娛樂版追星嘅態度去追球隊。支持愛隊就好似搵女朋友咁，受唔住引誘就始終有機會貨比貨，一日未結婚都有機會呻自己原來揀錯；支持母校又唔同，冇幾多仔女會諗住可以揀過個阿媽啩。<br>跑步仲有樣嘢好，快就係快，慢就係慢。除咗偶爾出現嘅叮噹馬頭要影相分勝負之外，基本上唔會有幾多人為成份，加埋唔會有符碌波或者烏龍波，田徑場上教仔真係容易好多──想成功就要苦幹，冇捷徑可言。之不過可能同大世界有啲代溝嘞，因為大人嘅世界，其實好鬼多擺烏龍同死好命。<br>學界賽有好多畢業多年嘅師兄師姐，個個打晒呔着晒高踭鞋，都專程喺百忙之中嚟捧場。睇見大家一張張滄桑臉容，竟然都流露出好天真嘅笑容，我先明白學界田徑原來可以幫大家洗滌心靈，毋忘初衷，一陣咁多啦，功效媲美廣告入面嘅芬蘭浴。<br>KEYMAN<br>節目主持</p></body></html>