<html><header><meta charset="utf-8"><title>索女馬主蔡加怡有個超級巨無霸！</title></header><body><h1>索女馬主蔡加怡<br>有個超級巨無霸！</h1><p>有「玩具大王」之稱的富豪蔡志明養馬多年，最叻係贏過六場嘅2006年打吡季軍「銀太陽」，只係輸畀一代馬王何鴻燊嘅「爆冷」不遠；而蔡志明三個仔女蔡加敏、蔡加怡同蔡加讚受到父親薰陶，亦對賽馬有興趣，先後成為馬主。其中蔡加敏運氣唔錯，曾有匹「靚到爆」六捷，收咗唔少獎金，蔡加怡嘅「萬能駒」五捷亦相當好。但蔡加讚暫時就唔係好得，現役嘅「車神」跑五場仍零獎金。<br>不過唔緊要，蔡加怡今期(15日)賽事有隻「巨無霸」在港初出跑三班1400米，隻馬來頭絕對唔簡單，上手馬主Laurence Eales在澳洲極具名氣，事關他買馬一向獨具慧眼，當年只花7.8萬澳元買入兩隻「街頭口號」子嗣，即是後來的「勁震撼」及「誰與同行」，結果兩駒橫掃澳洲多項經典一級大賽，包括墨爾本盃等，令Laurence Eales聲名大噪。而對上一匹經佢手運港嘅「開心至愛」亦取三冠四亞佳績。<br>「巨無霸」周歲價雖然僅1萬澳元，但在澳洲初出跑1100米排最外12檔，被迫留到最後，結果後發先至勝出，姿態甚佳。次仗增程跑1400米則放入季軍，兩仗路程不同，兼用不同戰略，仍全上名難度唔低，可見「巨無霸」潛質相當高。隻馬來港後進度亦佳，最近試閘騎落反應唔錯得第三，已有作戰水準，今場用到好手布文策騎，屆時凱旋門分分鐘見到靚女蔡加怡拉頭馬。 </p></body></html>