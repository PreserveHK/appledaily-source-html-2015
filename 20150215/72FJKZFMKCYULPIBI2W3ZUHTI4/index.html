<html><header><meta charset="utf-8"><title>快樂多仔公</title></header><body><h1>快樂多仔公</h1><p>新婚藝人常說：「婚後生夠一隊足球隊！」話就話人多熱鬧，但誰有心有力湊大多條化骨龍？在香港，奶粉學位床位爭崩頭，為人父母想給子女最好的，惟有「兩個就夠晒數」，或樂享二人世界，養寵物當後代。如此一來，大家庭越來越少，沙甸魚般堆在小屋拜年的熱鬧場面幾成追憶。猶幸香港大家庭尚未絕迹，在新界圍村還有精神矍鑠的老伯伯，樂享滿屋兒孫福。每逢佳節，小孩子𢭃利是𢭃到手軟，瓜子糖果吃不停；大人決戰四方城，麻將枱上話家常……<br><br>記者：彭海燕<br><br>攝影：林栢鈞、譚建章<br><br>部份圖片受訪者提供 </p><p>四十人團年　沙田積存圍水興哥</p><p>周三周日跑馬日，八十三歲的鄭水興戴起老花眼鏡，坐定定在家「做功課」，還親自走到投注站替孫仔落注。水興哥說小賭怡情：「唔鼓勵後生仔賭㗎。」大孫四十多歲，年紀和他的大女兒差不多，都是成年人了，多管無謂，況且鄭家成員眾多，想管也管不着。「我屋企連仔女、新抱、息（粵音「塞」，即曾孫）同女婿，成三十幾人，每年封利是都要用過萬，即使阿女贊助四千蚊，剩番五千都要自掏腰包。班孫仔經常聚餐，三日一小宴、七日一大宴，試過四十幾人圍埋一齊打邊爐，插針都插唔入，呢個食完到嗰個。」問水興哥的外孫女李倩婷為何每星期聚餐，以為會得到「想見見大家」之類的溫馨答案，想不到她答得很直接：「為食。」<br>自稱為食的鄭家，差不多每逢周六，都圍在大圍積存圍的村屋前吃火鍋或燒烤。不知為食是否有遺傳，患有糖尿病的水興哥，聚餐時被十多個孫仔牢牢看管着，雙箸碰到蝦蟹等違禁品，孫仔即大喊：「阿公偷食！」高糖、高鹽、高脂一概不准吃，曾在大圍開酒樓的么女，更警告自己夥計不要給鄭伯吃肥膩食物，一旦違規「即炒」。七女一子、十六個孫，合共四十八隻眼睛監視，水興哥想偷吃也不容易。「主要係我自己節制，去醫院檢查身體，姑娘都畀個獎我，話我keep得好，個病冇嚴重到。」可是啊，和水興哥一起午餐，他點了一客梅菜扣肉飯。肥肉是禁品，跟外孫女李倩婷提起，她提高聲線說：「阿公戒口？你聽佢講啦！」</p><p>撫育一個孩子，奶粉尿片統統是錢，水興哥家境普通，生八個仔女，全因「嗰時科學冇咁昌明」，難以控制生育。「我二十五歲結婚，太太同我同年同月同日生。嗰時我當差，但人工唔夠畀家用，為生活只好拋低五個仔女去英國打工，嗰個年代大圍好多男人都係咁。」五十年代，當警察每月薪金一百六十二元，一年後加薪至一百九十二元，水興哥離職時月薪約二百元，但始終「唔夠一家人食」。「人窮起嚟就貪，嗰時好多警察貪污，但我當咁多年差，真係未貪污過。我當差算仁慈，試過喺元朗拉小販，見到小販抱住細路，貨物被充公，仲用咗十五蚊保釋佢。」</p><p>天生天養　子女喝煉奶長大</p><p>心無貪念，加上兒女成群，負擔自然重，幸好妻子肯捱，子女天生天養，讓水興哥安心到英國「搵個希望」。「𠵱家啲人就話食奶粉，我啲細路全部食煉奶大，用鷹嘜或壽星公煉奶開水飲。嗰時讀書都好平，三蚊一個月，同村細路一齊喺休憩處彈波子，大嘅帶住細嘅，都唔使點理。」到英國謀生，一去就是四年半，家中大小事務，全交由賢妻打點。耕田、斬柴、帶小孩，丈夫遠行，圍村少婦只好扛起全家要務，苦，但不離不棄。「以前啲人從一而終，積存圍有四個姓氏絕後，皆因丈夫唔願意喺妻子過世後續弦。」根據積存圍習俗，夫妻成婚，洞房必放置對聯「喜有香居迎淑女 愧無脂酒宴嘉賓。」和橫匾「鸞鳳和鳴」，水興哥無違祖訓。「我同老婆結婚七十年，未嗌過交，佢發脾氣我咪走出去打波、捉魚囉！以前沙田城門河河水清澈，好多魚。」太太是娶來痛錫的，老人家面皮薄，沒掛在嘴邊，和孫仔打邊爐，才漫不經意提起：「記唔記得今日係乜日子？阿婆四年半忌日，你哋有冇準備花？」半年半年計算，足見情深。</p><p>周六聚餐　新年最齊人</p><p>親情無價，在英國當廚師，每周放假一天，捱生捱死，全為了家。八月十五，人月兩團圓，水興哥遠在英國，只能靠長途電話解思鄉之情：「聽到大嗰個講：『老竇，我𠵱家點緊燈籠。』嗰日心情都唔同啲！」黃口小兒轉眼成家，孫又有孫，歲月奪走老伴……本應寂寞，幸好兒女全住附近，人常在，情常在。「佢哋個個星期六都會返嚟睇我，新年最齊人，四十幾個，好熱鬧！」鄭家團結，拍攝當日又打邊爐，孫女統籌，家族響應，積存圍前白煙裊裊，笑聲笑聲滿載溫馨 。</p><p>鄭水興家族圖</p><p>答案</p><p>1　a表外甥女　b表舅父<br>2　c舅父　d外甥<br>3　e姨甥孫　f姨婆<br>4　g舅婆　h外甥孫<br>5　i曾孫/息　j太公<br>6　k姨公　l姨甥孫<br>7　m弟婦　n姑奶<br></p><p>一屋兩妻十六子女　元朗八鄉水盞田村嶺梅莊羅伯伯</p><p>很多人揚言生一隊足球隊，九十三歲的羅伯伯卻真的有十子六女，球隊十一個正選，他連後備大軍也人數充沛！羅氏祖籍梅州，一九三二年為逃避國共內戰，離鄉別井來香港，於元朗八鄉水盞田村落地生根，一住就是一輩子，到了羅伯伯這代，更枝葉茂盛。十六個子女、三十多個孫、九個息，加上已婚者的配偶，確實人數是多少，精靈的羅伯伯也說不出個所以然，只記得生日時，「有八十幾人同我賀壽。」別說今日職場女性沒可能生十六個小孩，換作昔日農村婦女，獨自生十六個子女也很高難度。羅伯伯子女甚眾，皆因有兩個太太，「兩個老婆都係阿爸叫我娶，我自己不會勾三搭四。」那些年，一夫多妻情況普遍，羅伯伯爸爸也是左右逢源。</p><p>客家大宅門　不忘念祖思鄉</p><p>羅伯伯自幼聽話，小學畢業後投身社會，繼承了父親在印尼的雜貨店生意，兩代人都成為印尼華僑。但客家文化重視鄉土情，羅家在戰火下不得已遷離故土，只好將文化帶到新的家園──香港。羅氏如今所住的大宅嶺梅莊，參照梅州的祖屋建成，當時更不惜工本，「專登喺梅州請工人落嚟香港起。」梅州出生的羅伯伯，雖然在香港住了八十多年，但思想很傳統，愛寫毛筆字，教子孫背家訓。羅宅與一般圍村不同，供奉先人的祠堂，與後人所居的廳堂二合一。羅家大廳中間，除供奉先祖，還是羅伯伯的書法作品陳列室，張貼了《朱子治家格言》、原創作品《夕陽吟》等，而子孫念祖的詩歌，也獲貼堂嘉許。<br>客家家庭以團結見稱，羅伯伯膝下兒女如今遍佈美國、加拿大、英國等地，但每年春節一家人都會聚首一堂，當中不乏高學歷子孫。兒子做過校長、廳堂又張貼治家格言，以為羅伯伯必有教子妙方，怎料他與現代價值觀相違，採取積極不干預政策，從不勉強子女讀書：「唔一定讀書叻，可能佢唱歌好、畫畫好呢！」想哄羅伯伯開心，不必亮出彪炳成績單，陪老人家攻打四方城，效果更快更顯著。「我呢度可以開好多枱麻雀㗎！你新年都可以過嚟打牌。」「但我淨係識得食雞糊……」 「咁就唔得啦，我哋唔准食雞糊。」牌藝有待提升的我，彷彿已聽到羅家上下此起彼落的截糊聲……</p><p>大家族式微　Ankur Rajpal</p><p>大家族不只中國特有，以「多產」見稱的國家還有印度。印度人口不斷膨脹，從一九六年的四億五千萬人，升至二一三年的十二億五千萬人，人口數字直逼中國。旅居香港的印度裔博士後研究生Ankur Rajpal指出，隨着印度的教育水平提升，出生率亦相應下調，以他為例，婚後只打算生兩個小朋友。「過往印度人多數喺郊區居住，以務農為生，家族傾向群居，由父親擔當一家人嘅決策者。但農地一代傳一代，兒子分到嘅土地越來越少，耕種不足以養家，要去城市尋找工作機會。」城市生活空間有限，像Ankur一家如今只有九位成員，包括祖父母、父母和兄嫂，與一般居於城市的印度家庭無異。<br>港人生活忙碌，親人之間聚少離多，容易生疏。印度節慶名目繁多，親人更易團聚。數到新年級數的節慶，印度教三月會舉行灑紅節（Holi Festival），將七彩色粉灑向移動物件，一家大小玩得瘋狂；十至十一月又舉行持續五天的排燈節（Diwali Festival），燃亮陶器油燈，與親朋好友邊剝花瓣邊聊天。Ankur慨嘆：「香港太少節慶同假日咯！」</p></body></html>