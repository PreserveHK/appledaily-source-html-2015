<html><header><meta charset="utf-8"><title>求驗客手記：球星情人節鬥「閃」</title></header><body><h1>求驗客手記：球星情人節鬥「閃」</h1><p>噚日係情人節，唔少球星都喺社交網站上載同伴侶或者屋企人嘅相，唔怕單身球迷嫌佢哋「閃」，祝fans情人節快樂！曼聯之前爆出有球員喺夜店廁所偷食嘅傳聞，可能朗尼都怕老婆懷疑，所以一朝早就喺instagram放相，向高蓮示愛。</p><p>朗尼post黑白相撐枱腳
</p><p>喺情人節朝早九點幾，曼聯隊長朗尼就喺網上留言話：「祝我可愛嘅老婆高蓮情人節快樂！」佢仲放咗張同高蓮撐枱腳嘅合照出嚟。不過，我求大俠就覺得張相怪怪哋，首先佢校咗黑白效果，但係唔覺特別有feel；同埋驟眼望落去，高蓮個樣好似幾殘吓，好心朗尼用美圖app幫老婆執一執先啦。見到隊長放相後，馬高斯盧祖同戴利白蘭特兩位曼聯球員都喺instagram放上同愛人嘅合照晒幸福。<br>同樣一大早就向老婆示愛嘅仲有利物浦隊長謝拉特，「我靚爆鏡嘅老婆同囡囡，情人節快樂！」謝四真係有心，可能趁老婆居倫同三個女未起身，就去預備定四紮花，同埋禮物，放喺張飯枱度，畀個驚喜老婆同三位千金。<br>至於巴塞隆拿中堅碧基提早一晚就同女友Shakira食飯慶祝，多謝女友上個月底幫佢生多個仔。雖然生完只係半個月左右，但睇相見到Shakira都好省鏡。<br>有人話，囡囡係爸爸前世嘅情人，喺情人節，有唔少球星爸爸都同佢哋嘅「前世情人」晒溫馨，好似阿仙奴中場韋舒亞、皇家馬德里前鋒賓施馬，佢哋就上載同囡囡嘅合照上網，呢啲「閃光彈」，夠晒溫馨。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>