<html><header><meta charset="utf-8"><title>【壹週刊】變種保險魔鬼細節累會計師蝕100萬</title></header><body><h1>【壹週刊】變種保險魔鬼細節<br>累會計師蝕100萬</h1><p>【壹週刊】相信每一個香港人，過去都一定買過一份有投資成分的人壽保險（簡稱「投連險」），可說是香港人的「集體回憶」。不過，是痛苦嗰隻。長供，大嚿錢被責死多年；斷供，蝕到渣都無。近日，前理工大學副教授林本利，開記招炮轟此類保險誤導買家，其後不少苦主紛紛走出來，控訴如何被害至雞毛鴨血。<br>本刊找來多位苦主現身說法，大爆投連險如何「笑騎騎，放毒蛇」，在不動聲色下斬人一頸血；又揭開經紀蠱惑吸客賤招、及保險公司培訓員工冧客招數。而這款「變種保險」，原來已由傳統壽險蔓延至危疾保甚至火險，普羅市民切記提防。<br>其中任職會計師的曾太，理論上是精明的專業人士，她一一年賣樓套現加上積蓄共一百五十萬元，打算換番間大屋。結果因遇上智易財富的保險中介人謝家浩，令她一家失去半生積蓄。「本身我哋手上資產現金有150萬，佢sell嘅計劃「財智之選靈活投資計劃」，分三年供款，每年供款50萬，合共150萬，到俾我哋簽嗰晚，佢將單拆咗做兩張單，一張我持有，一張我先生持有。」<br>「嗰150萬係我哋之前賣樓賺番嚟啲錢，話係一個短期投資計劃，佢話之後可以攞番120萬用來做買一層新樓嘅首期。剩餘嘅30萬繼續滾，繼續賺多啲。」<br>一年供款五十萬後，發現保單有啲問題，曾太卻仍未肯止蝕，「如果係份30年供款，我哋兩個人嘅收入根本供唔起，唔使食都供唔起。發現咗之後，我哋問得佢好詳細，究竟幾多年供款之類。佢為咗安撫我哋，搵來佢公司投連部同事私底下同我哋會面，講解嚟緊一年投資方向，我哋因為擺咗一年50萬喇，所以我哋第二年再擺。」<br>在旁的曾先生無奈表示：「開頭嗰陣唔知原來嗰份係一份投資相連保單，最後出咗事先，睇番張保單原來退休要俾嗰三十年管理費嘅67%，銀碼基本上等於我頭兩年供款嗰一百萬，變到我啲積蓄一炮過輸晒俾佢。」<br>「嗰啲錢係之前買樓番嚟，依家變咗啲錢又輸晒，啲樓價又升，依家變咗雙輸。」<br><br>iPhone版下載：  http://goo.gl/1SDaWF <br> Android版下載：  http://goo.gl/xfQS8D <br> 壹週Plus網頁：  http://nextplus.nextmedia.com/  </p></body></html>