<html><header><meta charset="utf-8"><title>工程師死於海難　媽媽放不低「因為痛苦　才會追討」</title></header><body><h1>工程師死於海難　媽媽放不低<br>「因為痛苦　才會追討」</h1><p>【本報訊】南丫海難的案情中，有以下一段：「男/古文昌：生於一九八七年十二月三十日，職業為助理工程師。他被消防員發現在南丫IV號左邊船艙內近船尾主甲板後門位置……遺體稍後移送往葵涌公眾殮房，由他的母親確認其身份。二○一二年十月四日，法醫進行解剖，總結死因是溺斃。」短短幾句交代了古文昌的身份，名字在聆訊中也只是輕描淡寫的帶過了。但在母親心中，這個兒子，她永遠放不低。<br>記者：楊家樂</p><p>當日邀女友一同登船看煙花的古文昌，料不到雙雙罹難，去世時只得廿四歲。他的母親古太在裁決前接受訪問，說起在海難中去世的幼子，本不欲多提，「佢真係好叻，但幾叻都好，都過咗去」。但她隨後又忍不住說起幼子的種種往事。<br>古太原任職秘書，自幼子出世後離開職場，專心做全職師奶，照顧丈夫及兩名兒子。她指兩個兒子天性聰穎，聽教聽話，只是兒子小時多病，照顧起來頗費心神。她謙稱兒子乖巧是天生，但言談間流露照料兒子的用心：「一定要食多啲魚同蛋，有卵磷脂，食咗聰明啲；日日放學我都帶佢哋去公園玩，發洩吓精力，曬吓太陽；小一小二好緊要，之後小三就容易啲，不過數學啲減法借位有啲難教……」</p><p>提堂第一次見佢哋，覺得好似兩個兇手企響度。
</p><p>古太說文昌聰明，「學乜都好快學識」，例如音樂、魔術，「我跟過佢去做義工，睇佢表演魔術」。文昌在港大機械工程系以一級榮譽畢業，其後一邊在港燈任見習工程師，一邊半工讀碩士課程，成績依然卓越。自幼子離去後，古太坦言「咩都唔想做，飯都唔想煮」，身體也差了，「唔夠氣，老花嚴重咗好多」。是否因哭得太多？「可能係。」<br>事發後幾個月，她終找到途徑寄情，亦是她人生中第一個興趣——攝影。「由咩都唔識開始學，光圈呀，快門呀，從頭學起。」短短兩年間，拍照技術已有板有眼，「主要係影吓大自然，花、草、樹木、蝴蝶，試過有對松鼠響樹上面搞搞震，我都影到」。拍照讓她暫時放下憂愁，聊作寄託。<br>但愛上攝影的古太，遺憾未有多替兒子留影，「搵嚟搵去都係得啲學生證件相」，一家人也鮮有旅行，「都係啲仔讀幼稚園、小學嗰陣，去過一次馬來西亞」。她慶幸在出事前一年，兩母子同遊台灣，「如果唔係真係冇乜相留低」。她慨嘆：「有仔女嘅話，一定要同佢哋影多啲相。」<br>古太指事發後本來保持沉默，「但係唔公開唔可以，（政府）冇反應」，之後為勢所逼，從一個師奶化身成經常面對記者的發言人。至今已兩年，有朋友曾勸她放下，「佢哋為我着想，唔想我咁辛苦，想我過番正常生活」，但她堅拒放棄，「如果我唔出聲，冇理由依靠其他人講」。<br>「如果有人放低件事，選擇唔去追討，唔係佢哋錯。你哋應該戥佢開心，唔通要佢繼續受煎熬？」她希望社會不要誤會繼續追討的家屬：「我走咗個仔，我就係受害人，我就已經有資格去追討……唔好因為唔多人追討，就將問題嘅嚴重性睇輕。」她說：「係仍然困擾同相當痛苦嘅人，先至會繼續做呢件事。」<br>她至今仍認為海事處人員要負責，但強調不是以眼還眼：「香港係法治之區，有人做錯事，三十九條人命死咗，咁大嘅事，仲可以退休，享受福利，當冇事發生，成個社會唔可以接受……唔可以唔清唔楚完咗呢件事。」<br>至於案中兩名船長，古太坦言：「初初提堂第一次見佢哋，覺得好似兩個兇手企響度。」但眼見兩人已承擔責任，加上聆訊披露船長行為或非致命主因，反而是船身設計有問題，故對兩人已漸釋懷。她多次強調這只是她的個人立場。<br>她自言已度過最艱難的時間，甚至說：「我𠵱家係盡一個公民嘅責任，多過做一個母親嘅責任。」對於政府將來的跟進，「冇乜信心，冇太大期望」，但除非當局處理妥當及交代全盤真相，她才會放下。</p></body></html>