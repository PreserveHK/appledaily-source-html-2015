<html><header><meta charset="utf-8"><title>傳與內地富二代一見鍾情傅穎貼婚戒唔認嫁</title></header><body><h1>傳與內地富二代一見鍾情<br>傅穎貼婚戒唔認嫁</h1><p>現年30歲的Cookies前成員傅穎（Theresa），2011年曾大爆被大隻佬男友羅仲謙虐打，她斬攬後即北上發展，咬實牙關捱過4年，寧要人仔唔要男仔。但昨日有雜誌爆料指Theresa一年前暗撻一名北京富二代，兩人在飯局一見鍾情，男方熱烈追求，打動Theresa芳心，事業和愛情兼得令她心情開朗，日前她還在微博貼上左手無名指戴上巨鑽照片，又留言「婚戒如何」擺明洩蜜，有記者追訪傅媽媽有關Theresa告別剩女趕出嫁，傅媽媽口密：「我唔會答你哋。」<br>Theresa連日都有更新微博，更貼出不少拍攝時的花絮照片，似想分散大家注意力，企圖把焦點轉移到工作上，記者昨聯絡Theresa，她以短訊回覆：「報道不是事實，謝謝大家關心。現在珉州拍電視劇《望夫成龍》中。其實都嚇了媽咪，突然有人影她相。」<br>中女Theresa其實拍拖結婚都好正常，但可能有過跟舊愛羅仲謙的不愉快經歷，她即使再墮入愛河都要非常小心保護戀情，據知Theresa對其他餅女都絕口不提派帖，務求把婚事冚到密。</p><p>餅女各散東西</p><p>想當年Cookies的9位成員，只有Theresa、吳雨霏（Kary）、楊愛瑾（Miki）、鄧麗欣（Stephy）和區文詩（Angela）仍然留低在娛樂圈發展，而何綺玲（Elaine）和蒲茜兒（Serena）退出後急於出嫁做人妻，馬思恆（Helena）退出後到美國進修，而陳素瑩（Gloria）退團後則考得會計師牌，各有不同去向。<br>採訪：小米</p><p>Kary冇收通知</p><p>吳雨霏（Kary）昨日與周殷廷在九龍塘出席「奧比斯蒙眼午餐」活動，她被問關於Theresa秘婚的消息時，坦言一班Cookies舊隊友應該沒再與Theresa聯絡，她說：「冇聽過，都唔知佢有拍拖，比較少聯絡，我又唔係八卦嘅人，唔會無啦啦打俾佢，如果係真會恭喜佢，上次聯絡係我結婚嘅時候，大家已經好耐冇見，我有同佢講過得閒約食飯，等我求證吓先。」<br>採訪、攝影：張俊銘</p></body></html>