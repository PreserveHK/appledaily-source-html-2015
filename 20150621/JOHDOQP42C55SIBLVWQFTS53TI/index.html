<html><header><meta charset="utf-8"><title>星期日專題：棄做工程師設計娛樂騷魔術師變出快樂階磚３</title></header><body><h1>星期日專題：棄做工程師設計娛樂騷<br>魔術師變出快樂階磚３</h1><p>【本報訊】要介紹歐錦豪（阿三）的職業，連他自己都頴晒頭。海洋公園鬼屋、澳門賭場娛樂騷，他都是大旗手。娛樂騷專家？「不如叫我阿三，以前出騷好多個阿豪，我話個個玩魔術要變葵扇A，不如我學《賭神》，變隻階磚3」。中大工程系畢業不做工程師，寧做魔術師，「都係師啫，入鬼屋，行到邊個位先折射到隻鬼，一樣要識光學原理」。誰說不是學以致用？阿三蠱惑反問。<br>記者：呂麗嬋　攝影：何柏佳</p><p>三歲定八十，阿三這個人，就是刁鑽。「小學時，喺電視睇人變魔術，覺得好勁，暑假去圖書館搵啲魔術書睇，我真係數過，91本，我全部睇晒。到預科，有次返大陸，喺街見人玩啤牌魔術，知道魔術係有得學嘅法術，先下決心搵人學」。<br>只是，愛還愛，作為土生土長的香港仔，當然從無想過要以魔術師為業。2001年中文大學自動化及計算機輔助工程學系畢業，留在大學裏做研究，其後在一間電路板公司做見習工程師。</p><p>要懂物理　學以致用
</p><p>「喺大學，研發機械人同做人工智能項目，到出嚟做嘢，係另一回事」。做大企業裏的螺絲釘，眼前是盤踞在上的老鬼，心有不甘。「轉過幾間公司，試過升職，但做咗箭靶，好唔開心，成日唔想返工，試過朝早起身，兩隻手完全唔郁得」。<br>情緒失控、身體出現毛病，「屋企唔等我開飯，但都要搞得掂自己，做咗幾年嘢，有少少積蓄，計過條數，決定辭職」。悠長假期，參加歷奇活動，鍛煉心智，卻遇上伯樂。<br> 「識咗個社工，佢知我有玩開魔術，撞正暑假，介紹我入學校教興趣班，最神奇係大家初相識，佢好信任我，一次過俾晒錢」。兩萬元現金，說多不多，卻是他第二人生的「第一桶金」，不夠他一世無憂，卻叫他知道，眼前還有其他路，「以前無諗過玩魔術可以維生，嗰時開始諗：好多魔術道具，都會應用物理學原理」。好歹學以致用，但這種「有何不可」的想法，你接受不代表你阿媽接受！<br>「一起步，冇錢租office，屋企就係我公司，有師奶嚟，隨口問你個仔做緊咩，我見我阿媽真係深呼吸一下，話我做工程師，今日放假，我聽到嗰吓，嗰心好唔舒服」。<br></p><p>慶幸終獲母親接納
</p><p>最悲壯一次，是訂做了斷頭台，撞正農曆新年送貨，家中六國大封相一觸即發。「問得最多嗰句係：你玩夠未呀？」百辭莫辯，惟有加倍努力證明自己，「30歲係個關，我知一返轉頭，喺番嗰個你咁熟悉嘅環境，你就唔會再有勇氣走番出嚟」。<br>畢業幾年，大部份同學做了工程師，也有留在大學做研究，晉身中產，他卻由零開始，成立一人製作公司，寫計劃書，爭取演出機會。「嗰時為咗令阿媽放心，教大學校外課程都同阿媽吹到話喺大學教書；又試過教歌迷會表演魔術畀劉德華睇！」生活不是童話，為開拓市場擴大人脈，他爛做、不拘一格，別人眼中這是「無得揀」，他卻深信這是選擇的代價，能否走下去，在乎你有多大決心。<br> 「幾年前中標幫澳門漁人碼頭統籌同設計鬼屋，係轉捩點，等於拍電影，你做監製，錢未必好多，但滿足感好大」。距離所謂的成功，仍路漫漫，但37歲的阿三，說從無後悔走出別人眼中的康莊大道。<br>他說：「到今時今日，最開心嘅係阿媽終於接受我係一個魔術師，我唔期望佢明白我係咩娛樂騷監製，至少，唔再係工程師就已經好好」。自己的人生自己揀，樂做階磚3的歐錦豪如是說。</p><p>蘋果20年　企硬我敢言<br> http://20.appledaily.com  </p></body></html>