<html><header><meta charset="utf-8"><title>【七筆思議】風人院：我的爸爸 - 杜如風</title></header><body><h1>【七筆思議】<br>風人院：我的爸爸 - 杜如風</h1><p>最近有朋友問：「就嚟父親節，又寫專欄做禮物？」「吓？寫老竇？」「點呀？唔敢呀？唔驚佢會呷醋？」「又點會唔敢呢？第一：老竇寫咗幾十年稿，由佢點出身到媾女過程到伴着多位巨星成長，佢自己乜都寫晒啦！第二：老竇更加不重視節日，他喜歡熱鬧，隨時隨地都可以和朋友吹水起哄，管他春夏秋冬！第三：老竇從來不會呷媽媽醋，因為一定呷唔到！」「嗱！呢啲咪可以寫囉！」「係喎！有橋！」</p><p>細細思量，其實自己在性格方面和老竇十分相似，但他曾說過：「怎麼你只接受了我的惡劣因子？那些優良因子去了哪裏？」我立即撒嬌：「你有哪些優良因子呀？」「勤力囉！狠勁囉！」我即時噤聲，對！當年他每天六時起床，寫三小時稿後才返公司上班，八、九十年代的電影業興旺，每星期都有新片上映，宣傳工作極之繁忙，不夠狠，不夠勁，便應付不了！而我，唉！只有「Hea」勁！</p><p>吹水加鹽加醋</p><p>至於惡劣因子是哪些呢？第一：百厭，記得姑媽曾說過老竇兩三歲時，非常活躍（就像我有Hyper症一樣），拿條毛巾，披在肩上，執起地上的竹枝，飛舞跳動，不知在扮大俠定係丐幫！有時又會拿個紙袋，剪兩個小孔，套在頭上，到處嚇人，他當然不知道原來這身look，在今天是用來拘捕疑犯的！</p><p>第二：愛吹水，老竇年輕時為了要看看世界，寧願放下穩定的工作，踏上甲板，航海去也，所以得到的經歷及見識都不少，再加上其後的娛樂圈工作，每次和朋友聚會，他總是談笑風生，繪影繪聲，話題不絕！有次朋友問：「行船跑馬三分險，有冇試過驚險嘢？」老竇笑笑，呷一口茶，娓娓道來：「那年在北海道，船泊室蘭碼頭區，忽然颱風來了，自恃年輕力壯，自告奮勇到甲板縛緊船纜，一個大浪蓋下來，整個人由船頭被扯下海至船尾，然之後又由另一個大浪由船尾送返上甲板，立即緊緊握住船纜，才逃過一劫！好在船已泊定，若在移動中，一定死梗！」各人聽到目瞪口呆，有些說老竇真好彩！有些說他看得電影多，一味老作，老竇笑而不答，一副信不信由你的樣子，我諗也許……或者……難免……有些添加劑，加上一滴人造色素吧！</p><p>盡得老竇真傳</p><p>第三：不認輸，老竇好勝的性格，在早年是非常明顯的，那年我們一家三口到江南旅行，去到那處怪石嶙峋的地方（忘記名稱了），別人都攀上石頭拍照，他也躍躍欲試，媽媽在旁邊細聲說：「你看，他一定攀最高的那塊石頭！」結果一如媽媽所料，他站在高處向我們揮手，但沒有拍照，因為相機根本掛在他身上，一路上都是他拿着相機替妻子和女兒在拍、拍、拍。另外他拍了照的一張，就是寒山寺三個字前，他金雞獨立般站着，很英明神武的，有朋友見到那張照片時說：「咦！有武功底喎！」他又一副「唔係你估？」的樣子了！至於他幾時學武功，學甚麼門派，師傅是誰？他都語焉不詳，好似好深奧神秘咁！<br>綜觀以上各點，其實又怎算是惡劣因子呢？不百厭，就無創意，不吹水，就無情趣，不好勝，就無挑戰，（嘻嘻，其實讚緊自己）好！今天回家大聲對他說：「老竇，我盡得你真傳呀！」</p><p>風人院</p><p>撰文：杜如風<br><br>旅遊節目：《流行東京1,2》阿四，《風行全世界1-5》幕後黑手，《流行首爾》 眾矢之的。著作：《風行系列1-7》<br><br>本欄逢周日刊登</p></body></html>