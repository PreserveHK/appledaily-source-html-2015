<html><header><meta charset="utf-8"><title>大棋局：中國破局──斲輪老手 - Mr. Tregunter</title></header><body><h1>大棋局：中國破局──斲輪老手 - Mr. Tregunter</h1><p>政改投票騎呢收場，如果相信純屬意外，也說明世事千算萬算枉費心思，不如實實在在用心做好一件事。上一篇提及中國準備模仿四大貨幣，以資本輸出破局。近百年每當經濟不景氣時，對任何一國而言，硬通貨都係最大嘅考驗。無論係第一次世界大戰時英國軍費超支導致黃金流失，五十年前法國總統戴高樂以買起美國黃金攻擊美元體系，還是八十年代蘇聯打輸石油價格戰令美元儲備清倉，防止硬通貨流失係打守勢，最後通常都輸。前述英、美舊路，接下來讓我哋睇下德、日。</p><p>德國：萊茵資本主義</p><p>歐元前身係德國馬克同法國法郎，馬克尤其重要。與英美不同處係，德國並非主動透過資本輸出同金融手段，馬克之所以登上國際舞台，係德國製造世界第一、銷量第一。尤其六十年代貨幣改革開始，馬克含金量不斷提高，穩定性同儲存價值備受青睞，於是德國有牙力出口時要求用馬克結算。九十年代法國經濟學家Michel Albert提出萊茵資本主義，歸納歐洲工業強國模式，尤其以德國為代表，就係唔打價格戰，只打質量戰。結果市場買同類產品要靚，唔買德國唔可以；要買德國製造，唔用馬克唔可以。由於馬克、法郎等貨幣本身已係國際流通貨幣，歐元一成立自然成為國際主要儲備貨幣之一。</p><p>日本：黑字還流</p><p>日本仿照美國，當累積大量貿易盈餘後開始借錢畀發展中國家，意圖將日圓國際化，中國係其一受惠國，但呢段歷史好少出現喺華文媒體上，內地年輕一代甚至未聽過。1987年日本首相中曾根康弘提出黑字還流計劃，以650億美元為發展中國家提供貸款或贈款。黑字相對於赤字，即盈餘。計劃分三階段進行，第一階段向國際開發性金融機構出資；第二階段要求國際開發性金融機構喺日本發行日圓債券；第三階段配合美國布雷迪計劃，援助拉丁美洲經濟危機嘅國家。黑字還流計劃令日圓國際影響力大增，其SDR權重由八十年代初13%，到九十年代末達到18%，但近年比重漸降至不足10%。近二十年，日圓則作為低息貨幣，佔carry trade主要席位。<br>四大國際貨幣嘅經驗，英國由制度轉化為實力，美國以金融手段坐莊，德國製造令人趨之若鶩，日本執着做事結合金融手段敬陪末座。中國若要人民幣成為第五大國際貨幣，自問上述四項有邊樣比人優勝？人民幣當下唯一優勢，只係全世界經濟唔好。模仿前人嘅模式容易，但要做得好好難，最終都要有自己一套先能控場。<br><br>Mr. Tregunter</p></body></html>