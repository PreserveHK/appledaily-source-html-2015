<html><header><meta charset="utf-8"><title>家英哥兩粵曲死黨同路人忽然打對台！</title></header><body><h1>家英哥兩粵曲死黨<br>同路人忽然打對台！</h1><p>同廄同場出兩駒，除非同主或平頭冠軍，否則就算其中一匹勝出，難免順得哥情失嫂意，但今期(21日)日賽，練馬師姚本輝第五場三班草地1600米，出一對「小龍兒」及「寶正寶」，就唔會有呢方面煩惱。<br>點解咁講呢？「小龍兒」馬主高沛團體經理人高金沛，同「寶正寶」馬主余寶珠(林建岳阿媽)都係粵曲發燒友，私底下有唔少共同老友，好似「阿姐」汪明荃老公羅家英就係其一。今季開鑼日「小龍兒」出賽，高金沛就請咗余老太及家英哥入場觀戰，可惜當日「小龍兒」落第，三個冇得拉頭馬。<br>呢期高金沛同余寶珠，由自己人變成打對台，兩駒今季表現以「小龍兒」較佳，季內曾擊敗「人強馬勁」勝出，「人強馬勁」其後贏三場，一班賽亦得殿軍，而「小龍兒」上仗亦得季軍近況唔差，今次跑三班用黃皓楠減10磅，細馬孭輕磅曉飛，呢條小龍隨時變飛龍。<br>至於「寶正寶」亦唔差，冇耐前上月初角逐同程田草1600米，只係輸條頸跑第四，今次家英哥如果又入場嘅話，唔知想高金沛抑或余寶珠贏呢？其實都冇所謂啦，反正邊個贏都肯定一齊拉頭馬。對姚本輝嚟講，一Q返就最完美喇！</p></body></html>