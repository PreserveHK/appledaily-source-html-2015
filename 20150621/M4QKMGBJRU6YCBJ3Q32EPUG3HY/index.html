<html><header><meta charset="utf-8"><title>臨盆在即約老友解悶周汶錡挺巨肚揸車</title></header><body><h1>臨盆在即約老友解悶<br>周汶錡挺巨肚揸車</h1><p>【中環】名模周汶錡（Kathy）為法籍老公Julien Lepeu陀住囝囝，本月底就係預產期，準媽咪已經停工等生B，喺呢段倒數嘅日子裏，Kathy一啲都唔會悶，仲好活躍㖭，佢之前除咗有屋企人同佢搞咗神秘baby shower派對之外，Kathy大前晚又出街，相約幾個朋友去中環鏞記gathering。</p><p>行動輕鬆</p><p>大前晚素顏嘅Kathy獨自出動，老公Julien未見同行，Kathy同男、女友人喺燒鵝出名嘅鏞記gathering，佢哋食到晚上9時半左右先離開，着住黑色上衣同長褲，腳踏平底涼鞋嘅Kathy，依然行動輕鬆，佢企咗喺食店門口一陣，原來佢等緊代客泊車將佢架Range Rover開過嚟，男友人就幫Kathy手攞住幾袋嘢，等車到就幫佢放入車廂，Kathy同朋友傾咗幾句先獨自開車走，朋友都圍住車邊等候大肚嘅Kathy上車，確定佢好安全。Kathy即使冇化妝，但狀態非常好，睇嚟即將迎接小生命嘅佢，果然係人逢喜事精神爽。<br>Kathy噚日仲喺Instagram晒佢個Cartier新手袋，不愧係名模，即使腹大便便都打扮咁新潮。<br>採訪、攝影：黃曉程、羅德光</p><p>蘋果20年　企硬我敢言<br> http://20.appledaily.com  </p></body></html>