<html><header><meta charset="utf-8"><title>中環在線：《大時代》快播完同秋官效應講拜拜  - 李華華</title></header><body><h1>中環在線：《大時代》快播完<br>同秋官效應講拜拜  - 李華華</h1><p>真係不得不信邪，自從大台喺4月下旬開始重播鄭少秋主演嘅《大時代》之後，原本升到澎澎聲嘅港股就好似呆咗，恒生指數喺27000至28000點區間徘徊，間唔中仲chok上chok落，「秋官效應」果然名不虛傳。<br>《大時代》呢個星期終於去到尾聲，就快大結局，唔知港股下星期會否重拾升浪呢？係就好喇。<br>不過話時話，港股自從今年4月進入大時代之後，除咗多人講番呢套電視劇，平日走在街上亦不時聽見有人講股票冧巴，亦多咗人喺網絡搜尋相關詞彙。雅虎香港今年首5個月嘅十大熱門搜尋本地焦點新聞，居榜首係「理大野戰」，排第四就係「港股大時代/小股災」，至於十大熱搜關鍵詞，「大時代」亦排名第6位。</p></body></html>