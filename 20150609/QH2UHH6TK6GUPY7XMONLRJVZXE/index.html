<html><header><meta charset="utf-8"><title>我Q你答問會：Sammi日日見豬髀　想翻唱安仔《爛泥》</title></header><body><h1>我Q你答問會：<br>Sammi日日見豬髀　想翻唱安仔《爛泥》</h1><p>為慶祝《蘋果日報》創刊20周年，將連續一星期刊登《我Q你答問會》，首日邀請到榮升人妻的鄭秀文（Sammi）作客！她接受記者於銅鑼灣找來的13名市民的提問，鬼馬的她暗笑屋企已有兩條豬髀，所以自己鍾意食牛脷多些。<br>採訪：皓騫、魏嘉琳</p><p>1.林小姐：你點解keep得咁fit，可以share餐單嗎？</p><p>Sammi：要就得㗎啦，keep fit首要條件係你要夠想fit，咁你就會搵到方法去做，我嘅方法其實好簡單，食要自律，做運動要自律，好似每日set半個鐘做運動，風雨不改完成，事業、愛情、幸福都唔係公式，但減肥真係純粹公式，用多過食一定會瘦，一個字恒心。</p><p>2.馬先生：假如你唔係artist，仲會唔會keep fit？</p><p>Sammi：其實我唔係因為做artist keep fit，最初嘅原動力真係純為減肥，𠵱家唔係好多減肥需要，但我鍾意自己健康同體能好，因為工作需要大量體能；如果唔係做呢行都會㗎，去到𠵱家40幾歲更加會做運動，因為呢個係唯一可以令自己身體好嘅方式。</p><p>3.金小姐：仲多唔多去太平館食嘢？有乜其他特別推介？</p><p>Sammi：最近要keep fit冇去太平館食嘢，但去親就好鬼鍾意佢嘅牛脷，因為整得好腍，除咗牛脷仲有好多嘢好食，好似焗到頭咁大嘅梳乎厘，每次捧埋嚟都好開心，食極都唔完，遲啲會再去，因為老闆好好人，會畀折頭我食嘢。</p><p>4.王先生：你會考慮同邊個開crossover演唱會？</p><p>Sammi：其實過去一年有諗過一啲人選，上年做Touch Mi演唱會時衍生過呢種諗法，但好似有啲人選但唔係好啱，諗到再話你聽，不過絕對有可能做。</p><p>5.盧小姐：你通常禮拜六定禮拜日去教會？安仔有冇陪你？</p><p>Sammi：我係星期日嘅，不過有啲教會星期六嘅6點幾都有，最近一次返教會就係星期六，仲聽埋一堂好好嘅道㖭。</p><p>6.廖小姐：你最重時幾多磅？最輕時幾多磅？</p><p>Sammi：最重讀書時候138磅，最輕時候拍緊《高海拔之戀II》，大概95、6磅，每個人上到咁高海拔自然會瘦，當然我會繼續keep fit，我係瘦得比較厲害嗰個，以我差唔多5呎6，嗰時係好瘦，凍到着8層底衫、6條褲都唔覺大隻，就知自己瘦到太離奇，有少少病態瘦。</p><p>7.林小姐：你鍾意長頭髮定短頭髮嘅自己？</p><p>Sammi：長頭髮嘅自己摟休啲，短頭髮就輕鬆啲，如果論個性絕對覺得自己係短頭髮，但有時做嘢嘅變化就長頭髮多啲嘢玩，見我𠵱家摟摟休休，就知道我留緊長頭髮啦，其實我內心好鍾意短頭髮，唔知點解留長頭髮。</p><p>8.鄧先生：平時跑步跑開邊一頭？好想捕獲你！</p><p>Sammi：啊！平時我就跑開……長洲啦、離島啦，哈哈哈！油麻地啦、深水埗啦，你咪得閒去撞吓我囉，你好彩嘅話，睇你信唔信啦，嘻嘻嘻！</p><p>9.廖先生：你鍾意食牛脷定豬髀呀？</p><p>Sammi：我鍾意食你呀，問埋啲咁嘢，嚴格嚟講我鍾意牛脷多啲，因為豬髀肥得滯冇本事食，同埋成日喺屋企都對住兩條豬髀，哈哈哈。</p><p>10.余先生：如果你一定要翻唱許志安嘅歌，你揀邊一首？</p><p>Sammi：其實好多隻試唱都幾好聽，《爛泥》囉，女仔唱感覺幾得意。</p></body></html>