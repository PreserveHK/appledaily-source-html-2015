<html><header><meta charset="utf-8"><title>中環在線：送銅牛定銅鑼港交所有規定 - 李華華</title></header><body><h1>中環在線：送銅牛定銅鑼<br>港交所有規定 - 李華華</h1><p>每逢有新股上市，港交所（388）一定會預備一隻迷你銅牛送畀新上市公司做紀念品，查實港交所另外仲有一款迷你銅鑼紀念品，專門送畀只係舉行開市儀式嘅公司或團體。</p><p>南北車合併而成嘅中國中車（1766）噚日掛牌，港交所行政總裁李小加親自送上紀念品，佢送畀中車總裁奚國華嘅，就係呢個迷你銅鑼，事關中車並唔係新股。<br>舉個簡單例子，長和（001）早前與和黃完成重組而成為新嘅長和，如果超人李嘉誠為長和搞開市儀式，就會獲贈一個迷你銅鑼。隨後長和分拆長實地產（1113）上市，應該就會獲贈迷你銅牛。可惜超人選擇低調，長和與長實地產都冇搞儀式，咁就冇鑼又冇牛嘞。<br></p></body></html>