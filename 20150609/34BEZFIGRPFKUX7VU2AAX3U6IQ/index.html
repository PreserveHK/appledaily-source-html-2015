<html><header><meta charset="utf-8"><title>異動空間：股票坐艇應變術 - 魏力</title></header><body><h1>異動空間：股票坐艇應變術 - 魏力</h1><p>二三線股繼續回吐，上半年不少中小型基金贏到開巷，全年目標回報已超標完成，預料半年結前將有一輪食糊潮，戰友執平貨時宜小心選擇，只揀有盈利支撐股份；連年蝕錢、齋炒概念嘅就無謂博了。何況細價股調整時，莊家最興熄燈，抽起買盤引發恐慌性拋售。莊家甚至會將沽盤不斷推前，焗散戶隔空多格直掟，最後將亂掟一通的沽盤掃走，達到高沽低撈的目標。市況未明朗，如戰友倉位較大，只能盡量以炒即日、打游擊戰術，頂住核心持倉的損失，難捱但絕不能因此清倉，因只要爆出一個利好消息，港股隨時可重演4月初盛況，屆時冇貨會更痛苦。黑暗過後是晨曦，共勉之。<br>個股可吼實卜蜂國際（043）。呢隻沉睡多年的獅子，4月以來個場突然打旺晒，明顯是聰明錢入場掃貨。每100股卜蜂將獲派1股正大，要正大非搶卜蜂不可！正大集團老闆為泰國首富謝國民，深獲阿爺信任，年初與伊藤忠組合營當白武士，斥800億元入股中信股份（267）。何況正大於內地以外一向稱為卜蜂，今次分拆用番正大個朵甚具象徵意義，隨時炮製大茶飯！卜蜂1.2元附近可收集。<br><br>魏力<br> http://www.facebook.com/2012jason </p></body></html>