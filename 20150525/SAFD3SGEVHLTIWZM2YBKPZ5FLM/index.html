<html><header><meta charset="utf-8"><title>隔夜餸最多放兩日</title></header><body><h1>隔夜餸最多放兩日</h1><p>【鳩嗚乜乜乜】<br>《大時代》重播大熱，令更多人講起慳妹（周慧敏），費清最記得係佢為咗慳錢，食隔夜餸搞到食物中毒咁滯。話時話，食隔夜餸好多人都試過，究竟點先會有事，點先會冇事？<br>IVE（柴灣）應用科學系高級講師方麗影，就教大家點做慳妹嘅小貼士。佢話，一般餸菜，可以貯放喺雪櫃內，溫度約為4℃，第2日攞出嚟，再以85℃或以上，將食物翻熱，就可以安全食用。<br>不過，方補充先決條件係，食用時大家先要講求衞生。譬如，餸菜如果已經放咗喺室溫幾個鐘，又或食用時大家都冇用公筷，咁就都有機會令嗰碟餸菜嘅原菌數量大大增加，從而縮短佢嘅貯放時間。</p><p>#用公筷增貯放時間</p><p>一般嚟講，如食餸菜時講究衞生，就可以貯放雪櫃大概48小時；但如果食嘅時候唔太衞生，就只可以貯放少於24小時喇。<br>如果事先已預咗會留餸之後再食，佢話最好先將啲餸分開裝。而湯、粥等流質食物，其實可以喺雪櫃存放兩、三天都可以，而且唔會好似菜、肉，冷凍過後再翻熱，會影響口感。<br>＃要生計，也要生活 ＃毋忘初衷<br>費清</p></body></html>