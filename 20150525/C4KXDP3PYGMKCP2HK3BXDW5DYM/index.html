<html><header><meta charset="utf-8"><title>隔牆有耳：踩單車反袋住先梁家傑係牙煙車神 - 李八方</title></header><body><h1>隔牆有耳：踩單車反袋住先<br>梁家傑係牙煙車神 - 李八方</h1><p>每個星期日，泛民主派都有新搞作，以唔同形式落區宣傳「向假普選說不、反對袋住先、要求真普選」嘅訴求同解釋背後嘅理據。噚日一眾泛民議員變身車手，以單車遊行方式落區，不過八方見到佢哋手車，就覺得有啲牙煙！<br>佢哋噚日喺樂富地鐵站集合，分幾段路到黃大仙、九龍灣、牛頭角等地，有近廿個車手整裝出發，議員方面未見派出女將，清一色男議員，包括胡志偉、李國麟、梁耀忠、范國威、李卓人、郭家麒、梁家傑等，佢哋起步時衝過一張寫上8.31框架嘅橫額，寓意衝破8.31框架。</p><p>自稱未夠班踩出馬路
</p><p>八方現場所見，有議員確係有姿勢有實際，但唔少人一起步已經舞龍咁款，例如泛民飯盒會召集人梁家傑，佢夾埋踩咗1分鐘左右，仲要一路行一路左擰右擰個車頭保持平衡。傑哥同八方講唔好誤會，佢真係識踩單車嘅，只係要踩出馬路就仲未夠班，所以佢最後都係做打氣隊，到各街站為大家打打氣，而李卓人同梁耀忠開步儀式之後，都有事要閃人。<br>真係有實際嘅當然要數民主黨胡志偉，佢本身係單車發燒友，平時出入都踩單車，噚日一馬當先踩出馬路，搞到尾隨嘅人要開咪叫停佢，就番大家嘅速度。至於平時斯斯文文嘅衞生服務界代表李國麟，原來都係好踩得，不過佢話已經係30年前嘅事，後生時會喺灣仔摩理臣山租車，一路踩去銅鑼灣再入筲箕灣。<br>mailto:pf_lee@appledaily.com<br>李八方</p></body></html>