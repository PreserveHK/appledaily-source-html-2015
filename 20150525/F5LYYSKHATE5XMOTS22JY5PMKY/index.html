<html><header><meta charset="utf-8"><title>嘉玲之之美人飯局街頭傾唔停</title></header><body><h1>嘉玲之之美人飯局<br>街頭傾唔停</h1><p>【中環→灣仔】<br>關之琳舊年8月為鍾鎮濤（阿B）同范姜喺峇里嘅婚禮擔任證婚人，但大前日佢因為要去歐洲出席雙年展，所以冇出席二人喺香港補擺嘅婚宴。不過，原來之之日前已經返抵香港，前晚更相約老友劉嘉玲喺中環荷李活中心食晚飯，同行仲有近十位男、女朋友，相當熱鬧。</p><p>嘉玲拉隊去灣仔</p><p>嘉玲大前晚孖老公梁朝偉出席阿B同范姜嘅婚宴，前晚就選擇撇甩偉仔，同之之一齊出席飯局。當晚約10點半左右，分別以牛仔look打扮嘅之之同嘉玲，與大班朋友由中環荷李活中心行出嚟嗰時，見到二人臉上均泛紅，明顯係飲咗酒，而大班人行出大廈之後，似乎喺飯局入面仲未傾夠，佢哋分成兩堆企喺大廈門外繼續傾偈。<br>由於入夜後街上比較寧靜，各人暢談期間傳出嘅笑聲亦頗引人注目，傾咗十多分鐘之後，眼利嘅嘉玲終於發現有記者拍照，佢就即時提醒朋友：「小心啊！有記者！轉頭見啦！」<br>經嘉玲提醒後，各人隨即四散上車，而嘉玲及之之則分別坐上兩架七人車離開，原來佢哋食完飯轉場，與友人相約喺灣仔香港萬麗海景酒店會合，繼續狂歡。而嘉玲同之之當晚心情亦相當好，落車時見到記者亦全程笑笑口。<br>採訪、攝影：畢紹基、潘冠恩、徐錦池</p></body></html>