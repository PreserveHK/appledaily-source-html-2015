<html><header><meta charset="utf-8"><title>Humpty　Dumpty（添馬男） - 添馬男</title></header><body><h1>Humpty　Dumpty<br>（添馬男） - 添馬男</h1><p>一早批死高官落區宣傳政改，越campaign支持袋住先就越跌，三間大學合辦民調上星期公佈最新結果，支持袋住先比率跌至44.4%，反對則升至39.1%。是調查以來最低的支持比率，支持淨值亦由13.8%的高位，跌至5.3%。調查期間冇重大事件發生，只係有689美孚送蜜糖「潤」林鄭，大媽跳《小蘋果》舞、「離地On車」巡遊、「民望高」爆seed，女茶客淡定KO陳智思，講完。<br>今屆政府乜都有，就係冇呢三個字：「自知之明」，一個低民望特首帶住一棚業餘政客，學人搞政治鬥爭，叫人對付反對政改的泛民「vote them out」，林鄭落麗閣邨拍住工聯會區議會候選人派傳單，連馮檢基都要反擊指政改宣傳實際是政府聯合建制派競選工程。政府主動將政改宣傳變成左派政黨地區選舉宣傳，實乃自己捉蟲。<br></p><p>左派宣傳令市民反感
</p><p>以往港英有效管治，是一直有意識地維持超越本土政治的地位，高於政黨，建立政黨以外的精英建制力量。由於冇明顯黨派色彩，才有所謂「獅子山下精神」搵食大過天的沉默大多數佔據主流。呢班人唔係讀書少或基層，反而不少是中產、小白領，呢班人信任公務員體系，崇尚權威又白鴿眼，重大事件會選擇跟隨政府，由此成為香港政治秩序穩定嘅基礎。昔日港英建制如李家祥、梁智鴻、夏佳理、張建東等出來sale政策，冇明顯黨派政治色彩，又有一定專業地位，故此在輿論巿場上能成功壓制民主派訴求，這就是英治時代「目標為本務實至上」的管治哲學，至於過程如何並不重要。反觀今日特區管治騎呢業餘，由政改宣傳可見一斑。689及林鄭等人，只求過程政治正確，不理客觀效果，咁就出事。政改係要泛民支持，而關鍵係爭取泛民群眾改變態度，你群埋一班左派在社區宣傳，由周融、劉江華、身穿競選背心嘅工聯會民建聯人士叫泛民支持者轉軚？一係有病，一係就根本想「搞彎」。市民明明個心想袋住先，一見到建制派遞張傳單過來就掉頭走。<br>大家諗一諗，鬍鬚曾一樣經常發表撐袋住先言論，一樣明寸暗諷泛民，但就少有受傳媒及泛民攻擊，正因為佢冇黨派陣味，似昔日超越政黨嘅AO Style，另外就係論政能力，唔係靠嗌口號大媽廣場舞及白癡論述。上周五晚佢出席「反動」團體記協籌款晚會做嘉賓，上台講政改，大家當然廣傳佢抽馮煒光及高永文水那兩段，為大家消消氣。但佢最重要一段演說係由自己被蛋掟中開始，講到社運界神級金句「村上春樹雞蛋與高牆」比喻，然後最終帶出《愛麗絲夢遊仙境》中蛋頭Humpty Dumpty由牆頭失足跌死的故事，此乃高水平以幽默風趣方式反擊社運人士及泛民，而非689「vote them out」惡形惡相。如果按照今日特區「政治正確」、壁壘分明，只問過程不問結果的標準，官員根本就唔應該去記協活動，只應該撐「自己人」周融簽名活動。<br>香港人政治意識不斷進步，奈何政治圈卻不斷倒退，政治論述水平低但又惡形惡相，仲冇自知之明，2017，一定死得！<br><br>添馬男</p></body></html>