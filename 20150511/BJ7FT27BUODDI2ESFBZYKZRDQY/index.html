<html><header><meta charset="utf-8"><title>英超攻略︰槍手好火炒硬史雲斯 - 咖喱</title></header><body><h1>英超攻略︰<br>槍手好火炒硬史雲斯 - 咖喱</h1><p>季尾越戰越勇的阿仙奴周一主場出擊，面對中游分子史雲斯。兵工廠現排聯賽第三位，基奧特、阿歷斯山齊士及奧斯爾等主將俱可披甲，攻力有保證，「天鵝」雖然兩連勝，但對手實力不強，今仗作客阿聯酋球場凶多吉少，一於熱捧阿仙奴[-1]「主勝」！（球賽編號：星期一14；now621台明日3:00am直播）<br>自從二月底在歐聯不敵摩納哥後，阿仙奴已經連續11場比賽不敗，錄得九勝兩和的佳績。雖然他們在四月連和雷丁及車路士，但上仗作客護級分子侯城，兵工廠回勇，而且火力全開，半場就領先三球，終以3:1輕鬆贏波。智利射手阿歷斯山齊士在季中一度啞火，但在四月重拾射門鞋，近五仗入四球，其中上場對侯城更加梅開二度。</p><p>鋒線人齊山神回勇</p><p>雖然近仗擔任右中場的艾朗藍斯足踝有傷，今場上陣機會只是一半半，韋碧克及阿歷士張伯倫亦都因傷倦勤，但阿仙奴中前場人才濟濟，不乏代替者，要技術的有韋舒亞，要速度的有禾確特，加上奧斯爾、山齊士、基奧特及辛迪卡索拉，阿仙奴的進攻陣容仍然非常華麗。兵工廠後場只有右閘迪保治一名傷兵，而小將比利連極速上位，攻守兼備，表現甚至比迪保治更好。<br>史雲斯傷兵較多，分佈各線，包括後防的基爾洛頓、佐迪阿馬特、中場的湯卡路爾及魯迪治，還有近期的正選前鋒尼爾遜米基爾勢收「咧」。雖然史雲斯最近兩連勝，但對手只是史篤城及紐卡素。再者，他們在三月時對過利物浦及熱刺兩支強隊，都輸波收場。文︰咖喱</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>