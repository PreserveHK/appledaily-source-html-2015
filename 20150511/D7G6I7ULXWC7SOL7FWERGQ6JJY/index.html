<html><header><meta charset="utf-8"><title>中環在線：國泰前空姐話當年富豪送香水追女仔  - 李華華</title></header><body><h1>中環在線：<br>國泰前空姐話當年<br>富豪送香水追女仔  - 李華華</h1><p>空姐係特別嘅行業，總覺得靚女空姐好容易識到才俊或富豪，國泰（293）主席史樂山嘅太太以前就係國泰空姐，成功搵到呢隻「潛力股」。喺國泰工作42年嘅前空姐兼儀容顧問林愛華（Iris）透露，富豪追求空姐的確好有計，一位本地富豪亦曾轉折送香水追佢。<br>𠵱家男仔想識空姐，可以直接抄牌，問攞手機號碼，幾十年前冇手機，男仔亦較為含蓄。來自新加坡嘅Iris憶述，1974年國泰開辦香港直飛澳洲悉尼航線，佢係呢條航線7名空姐之一，「成日遇到同一位着恤衫嘅男乘客，佢屬運動型，見多幾次就有印象。」<br>有一次「恤衫男」忽然開口，問佢「你用嘅香水好特別，係邊隻牌子？」Iris禮貌地講出牌子就走開了。<br></p><p>出手豪爽　幾十年不變</p><p>直到有一日，Iris被召去見高層，佢以為大禍臨頭，點知老闆只係遞上一樽佢跟「恤衫男」提過嘅香水，內附一張卡，裏面有兩句英文，大概意思係「希望你鍾意，如有時間一齊食飯」當然仲有電話號碼，直覺話佢知對方係「恤衫男」，但佢最終冇搵對方。<br>佢後來先知對方係本港富豪。佢講笑話，𠵱家諗起都呻「哎呀，走寶喇！」不過又咁講，當年坐得起飛機嘅人非富則貴，可能此君唔係Iris那杯茶啫。<br>佢都話「以前嘅乘客多數做生意或係有錢人，當時冇手機，佢哋多數向空姐派卡片。有男仔會搵埋空姐住邊間酒店，上房叩門㖭呀。」<br>而且富豪出手追空姐一向豪爽，幾十年來不變，「通常佢哋會問空姐Off Duty去邊，然後包晒成隊Crew去食飯。」爭取機會認識心儀嘅空姐。<br>因此，Iris轉做儀容顧問後，為激勵空姐士氣，成日講笑話「Come on girls．There're lots of millionaires out there！」<br><br><strong> 【林愛華簡歷】</strong> <br>年　齡：67歲<br>1972年：加入國泰當空姐<br>1989年：轉做制服及儀容標準助理經理<br>2014年底：退休<br><br>李華華<br>mailto:LiWaWa@AppleDaily.com</p></body></html>