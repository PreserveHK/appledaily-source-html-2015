<html><header><meta charset="utf-8"><title>冇啖好食母親節 - 鄧達智</title></header><body><h1>冇啖好食母親節 - 鄧達智</h1><p>明為阿媽慶祝，都不用暗咯，絕對明刀明槍，打劫！<br>母親節期間，如果出外吃飯慶祝，祝你與阿媽好運，找到好吃，沒吃出一肚子氣。母親在世，家中樸素道地好食不缺，她老人家總覺外出人逼人不若在家由她或我掌廚，就是內容簡單更合心意，不然隨便上茶樓吃頓點心便算。<br>好幾年啦，母親節與我無關！<br>不用正日，甚至節前後那兩個星期全城瘋，餐廳都爆滿啦！節前週六晚，朋友生日，原應安靜8、9人訂美心旗下餐廳吃頓至六月底特色Promotion，非常平、靚、正尋夢客家菜。這上下，人家全線搏殺期，特色菜讓位給阿媽，如何異議？<br>左沒位子、右被訂滿，別無他法，朋友最終訂了美食明燈指引馬來菜館，還是下半場8點半後。以為自己未來過，事實不久之前來吃過，難為拿過不少獎項，味道非常一般，稍對南洋菜式有點認識，吃第一啖後肯定不會吞第二啖。環境惡劣，雜物擺滿凳底枱底，廁所更不用提，設計出錯，沒聲音收集，吵鬧聲震天，飛快吃過幾口埋單走人，是以連名字都擦乾、忘掉。<br>是人家生日，人家決定，無所謂啦，何必腌尖？<br>準時到，未交場，稍等。那種吵雜明顯超過自己可接受程度，母親節前夕嘛，家爺仔乸有老有嫩有大有細，喧嘩歡樂少不免。一等再等，還未坐下已經被聲浪蓋到頭暈，轉眼一掃，都是一家大細，待會如何進餐？也不光吃，老友聚頭也關乎聊天細談，都快9點咯，仍未得坐下，算吧，轉場！前面老牌酒店中餐廳曾經試過，不錯，脆皮吊燒雞尤其美味。<br>晚上9點，人山人海好唔好？在等待消夜還是甜品Buffet？香港人就愛自助餐，覺得抵啩！細路哥，不是8點上床？<br>鬼打都冇咁精神，嫲嫲節、婆婆節嘛，鬼叫嗲哋Book枱遲咗，全香港除咗冬菰亭大牌檔，稍為登樣餐廳全數早、午、晚、下午茶四餐全爆滿，又不好破壞傳統，無論如何要聚一餐，只好吃消夜。<br>我們好運，吃第二？三輪，得位進食快快坐下，廚房趕收工，半小時內臨臨聲出菜，菜牌指定菜式：母親節特選，另加慈母精選。燒味拼盤、吊燒雞OK啦，其他頗一般，自「慈母精選」加餸，阿媽如果仍在肯定加一句：阿仔，搵錢咁辛苦，返屋企等阿媽煮過你喫，無謂食啲咁嘅垃圾……<br>簡單如，粵廚見人菜式第一步：咕嚕肉，乾錚錚幾塊肉……碎，菠蘿變罐頭香桃（都未必Del Monte地捫牌），甜酸度不準確。<br>大家都努力去體諒、去明白，租金蓋頂，沒辦法嘛！左省右減得咁辛苦，不如停工撤場，人人向政府伸手攞綜援，睇業主點辦？香港這樣下去，不單止貴而難食，什麼美食之都稱號，隨時不斷向下調整，沖出鹹水海！</p></body></html>