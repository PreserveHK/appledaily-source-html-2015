<html><header><meta charset="utf-8"><title>【星星點評】嘉玲影壇點將錄</title></header><body><h1>【星星點評】嘉玲影壇點將錄</h1><p>在娛樂圈出道超過30年的嘉玲，曾經與無數當紅男演員拍檔演出，粒粒巨星都有獨特之處，對於這些拍檔，嘉玲各有評價！</p><p>【評】梁朝偉：</p><p>「香港人嘅驕傲，佢嘅作品可以入電影資料館，咁講唔係因為我係佢屋企人，我係作為觀眾去講，覺得香港有咁嘅演員值得光榮。偉仔係天生有一種面對鏡頭時會有獨特魅力。佢係好認真投入每部戲，對自己要求好高，好享受去演繹每個角色，係上天畀咗天賦佢。」</p><p>【評】周潤發：</p><p>「同發哥拍完《賭城風雲II》，簡直愛上佢，佢係一個寶，一本百科全書，係一本好豐富嘅字典，不單戲好，又識教人點養生。喺拍戲現場，只要有佢喺度，氣氛會好好，同佢演戲，佢會令到對手好舒服放心，完全冇壓力。」</p><p>【評】周星馳：</p><p>「怪人一個，簡直拍得住個我老公，戴住個口罩去首映、成日踩住單車周圍去、成頭白髮又唔打理，但佢真係一個好特別人，係有才華創作者，演戲節奏好好，有好多瘋狂諗法。創作係需要激情，可能要排除好多世俗嘢，佢係唔正常嘅，但佢嘅唔正常，喺佢電影入面就係正常。」</p><p>【評】張國榮：</p><p>「佢係一個明星嚟！好脆弱一個人，好敏感、冇安全感，要求極度完美，但呢個世界冇可能每一次都滿足到你。同佢一齊好開心，佢會話畀你聽乜嘢係靚，喺拍攝現場佢會令到氣氛好和諧。私底下我哋會行街、打牌同去party，佢教我點樣做一個女人，我覺得佢女人過我囉，哈哈！」</p><p>【評】劉德華：</p><p>「華仔係一個模範，好勤力、認真，交足功課，當然係靚仔一名。佢都係有無限可能性，又做製作人，一時又同寫劇本嘅人傾偈，好支持年輕導演開戲，對社會同呢個行業都係有責任心。」</p><p>【評】劉青雲：</p><p>「我同佢係同一期訓練班出嚟，佢個人好低調、誠懇，佢到𠵱家一樣係保持沉默個性，但佢好認真面對每一個角色，演技係越來越成熟同立體，塑造出嚟人物好豐富，可以打入你個心。」</p><p>【評】梁家輝：</p><p>「家輝都係非常之絕，佢塑造每個角色都係好出色，我同佢合作最多，兩個人熟絡到已經好有默契，佢直頭知道我邊度kick住咗，話畀我聽可以咁講，但佢又唔係一定要我聽佢，係可以有商有量，又會捉住我對劇本同改劇本，喺現場佢好照顧我，連走位都提埋我，正式拍時會護住我。」</p><p>【評】張學友：</p><p>「我叫佢唔好淨係記住唱歌，佢話唔唱歌會死，唔演戲OK！其實佢同梁生（偉仔）演嘅《阿飛與阿基》、《東成西就》都好好笑，佢做喜劇節奏感都幾好，我相信一個唱情歌可以唱到咁出色嘅人，唔會演唔到感情戲。」</p><p>蘋果20年　企硬我敢言<br> http://20.appledaily.com  </p></body></html>