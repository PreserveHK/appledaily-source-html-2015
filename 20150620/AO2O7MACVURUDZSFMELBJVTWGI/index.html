<html><header><meta charset="utf-8"><title>求驗客手記：足球訓練中心終動工2017一定要得</title></header><body><h1>求驗客手記：<br>足球訓練中心終動工<br>2017一定要得</h1><p>講咗十年，一直只聞樓梯響嘅足總將軍澳足球訓練中心，我求大俠就收到消息，有關方面決定簡化工程，宿舍等配套全部唔搞住，如政府願意將呢幅上年撥咗入《活化已修復堆填區資助計劃》剔番出嚟，就有機會係今年展開工程，估計兩年後就可以搞掂，即係2017有得用嘞！</p><p>先起球場  宿舍hold住
</p><p>足總下星期就舉行董事局選舉，主席梁孔德（小圖）早前話如果成功連任，希望可以喺任期內搞掂足總嘅將軍澳足球訓練中心。據聞，特區政府、香港足球總會同負責畀錢興建嘅賽馬會，都唔想呢個計劃再拖落去，決定拍板簡化訓練中心嘅設施，初步構思就係唔起宿舍先，而之前構思嘅行人天橋、路道等配套全部唔起住，嗱嗱臨起咗三個真草場同三個仿真草場先，畀足總唔同級別代表隊有場練波。足總CEO薛基輔噚日話現階段無可奉告，要等有關方面公佈。<br>其實呢個足球中心，由前足總主席康寶駒喺2005年爭取到政府撥地畀足總開始，點知批咗咁耐都未知幾時可以動工。據聞計劃有唔少配套，包括興建可供球隊入住嘅宿舍等，如果做齊呢啲，就由原本一億幾港元嘅建造費，大幅增至超過六億港元，最大鑊仲要等政府幾十個部門審批，通過晒相關程序，港隊都唔知幾時有自己嘅訓練場用。</p><p>主席：做完政改應搞民生
</p><p>梁孔德噚日同我求大俠講，訓練中心將簡化設施，至於幾時可以展開工程，就要睇政府可唔可以將呢幅體育用地剔出《活化已修復堆填區資助計劃》。佢話：「政府做完政改，應該集中搞民生，如果順利將將軍澳呢塊地剔除堆填區資助計劃，就有機會今年動工，估計工程要兩年，即係2017有機用得！」<br>講真，要搞好足球，如冇硬件，好難搞得好，而港足啱啱喺世界盃外圍賽連贏不丹同馬爾代夫，掀起全城「撐自己友」效應，勢頭的確唔錯，希望呢個訓練中心可以快啲上馬。<br>講開港隊，「賽馬會青少年足球發展計劃－暑期推廣2015」亦受惠於呢股港足熱潮。我求大俠收到風，呢次推廣計劃截至噚日，已經收到8,400位青少年報名，多過上年同期成千人；足總估計突然多咗咁多青少年暑期報名學踢波，同近期全城撐香港足球有關；計劃下星期一截止，如果去到9,000人報名，足總高層應該飲得杯落。</p></body></html>