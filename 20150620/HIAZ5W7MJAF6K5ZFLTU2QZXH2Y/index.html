<html><header><meta charset="utf-8"><title>隔牆有耳：八方　尊子　並肩作戰20年 - 李八方</title></header><body><h1>隔牆有耳：<br>八方　尊子　並肩作戰20年 - 李八方</h1><p>今日係《蘋果日報》面世20周年，八方睇番創刊嘅《蘋果》先發現，原來八方喺《蘋果》創刊已開始係寫政治八卦消息，不過當年只係一個專欄，個專欄名叫「順風耳」，點知一寫就廿年，仲要由一個框變成一版，當然呢廿年間政圈入面古靈精怪、騎呢怪事越來越多，唔係八方邊有咁多材料。<br>另一個同八方並肩作戰廿年嘅人，就係畫「江湖滾熱辣」嘅尊子，八方噚日搵尊子，同佢講畫咗廿年「江湖滾熱辣」，趁《蘋果日報》20周年，不如畫幅畫講兩句嘢！咁尊子就應八方要求，畫咗呢幅漫畫（上圖），八方見佢話中港官員談話仲好笑過佢啲漫畫內容，真係盡顯尊子嘅政治幽默感廿年不減。</p></body></html>