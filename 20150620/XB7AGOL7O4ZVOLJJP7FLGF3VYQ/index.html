<html><header><meta charset="utf-8"><title>周秀娜性感下一步</title></header><body><h1>周秀娜性感下一步</h1><p>本來寂寂無聞的周秀娜，6年前的處女寫真集，博到盡疑似露暈做賣點，迷倒一眾宅男，同時掀起娛樂圈𡃁模潮。娜姐的彈出，完全夾啱天時地利人和，過去幾年努力，她已搣甩𡃁模之名，她說：「我唔介意話畀人知我係𡃁模出身，每個人有唔同階段，係見證成長。」娜姐寫真中舔雪糕漏奶畫面仍記憶猶新，她說：「至少𠵱家食雪糕都會諗起我。」𡃁模升呢演員，如小童變成人，娜姐回顧這成長階段：「我唔後悔自己嘅選擇，當下選擇永遠最好，嚟到呢刻，我會好好諗吓𠵱家同以後。」娜姐期待未來演員路可繼續精采。<br>問到娜姐出道至今的代表作，她說：「就係呢一刻我有機會畀《蘋果》揀中做20周年特輯訪問人物，大家好錫我。」娜姐對《蘋果》有甚麼感覺？她說：「多謝由我出道至今，一路咁支持，我好鍾意睇《蘋果》，佢好跟得上潮流，有自己立場，好鮮明，我鍾意睇《動新聞》，佢永遠求鮮，《蘋果》行得好前，跟住時代進步。」</p><p>不封胸做美魔女</p><p>上月底踏入30歲的娜姐揚言決不封胸：「每個人有屬於佢嘅獨特形象，我好想keep住，將來做咗美魔女，前面都希望有『性感』兩個字，女人唔同年齡有唔同韻味。」初登大銀幕娜姐抗拒當花瓶，但現在卻開竅盡力演每個角色，她說：「最緊要清楚知道導演喺部戲裏邊，想要你做乜，我最初好想畀觀眾知，除咗性感之外，我仲有第二方面，𠵱家我明白，角色有冇盡力大家一睇就知。」<br>娜姐近年既入股經理人公司，又賣自家品牌胸圍，她說力不到不為財，但仍相信專長要做好演員本份，她渴望拍一部以女性為題材的電影，不介意內容涉及敏感的斷背情：「對手要強勢過我，我鍾意周迅，佢剛柔並重。」娜姐已達適婚之齡，對感情卻隨緣：「冇得急，我覺得兩個人一齊，唔係鍾意就得，要相處，一切順其自然。」<br>撰文：比華利</p><p>蘋果20年　企硬我敢言<br> http://20.appledaily.com  </p></body></html>