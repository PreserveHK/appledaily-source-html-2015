<html><header><meta charset="utf-8"><title>隔牆有耳：肥佬黎：政改否決係禮物 - 李八方</title></header><body><h1>隔牆有耳：<br>肥佬黎：政改否決係禮物 - 李八方</h1><p>肥佬黎噚日透過《蘋果》facebook同約50位讀者直接對話，咁啱前日建制派離場令政改大比數被否決，肥佬話算係《蘋果》20周年嘅禮物，所以心情幾好。唔少讀者都乘機問佢點睇呢單蝦碌嘢。</p><p>唔驚TVB「理得佢死啦」
</p><p>肥佬認為，應該唔係蝦碌，一定背後有陰謀，夠數畀佢過到，又出晒去，有陰謀多過蝦碌。不過佢都唔知究竟背後係上帝之手定阿爺之手。至於葉劉淚灑電台，肥佬就唔中計：「跪喺度喊多次啦，我今朝冇睇到。」<br>無綫舊年公開話要封殺壹傳媒，有讀者問會唔會同無綫講和。肥佬黎好寸咁話：「佢要封殺我咪畀佢封殺，我最順得人，和乜嘢解，TV都冇㗎啦，𠵱家手機世界，我理得佢死啦。」<br>肥佬黎得罪人多，讀者都擔心佢人身安全。肥佬話自己無做虧心事，所以從來無保鑣。佢又笑住講，有另一張報紙派狗仔隊跟咗佢3年，佢就當狗仔隊係保鑣。</p><p>蘋果20年　企硬我敢言<br> http://20.appledaily.com  </p></body></html>