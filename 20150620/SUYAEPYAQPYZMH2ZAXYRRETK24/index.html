<html><header><meta charset="utf-8"><title>【潛龍碟影】龍叔叔的最終幻想 - 龍叔叔</title></header><body><h1>【潛龍碟影】龍叔叔的最終幻想 - 龍叔叔</h1><p>喺禮拜二幾乎同一時間，龍叔叔WhatsApp通知幾乎響個不停，原來係一班機友send過嚟，全部都講緊同一件事──《FF VII》終於宣佈重製，唔係傳咗N年嘅揸流灘高清版，而係真真正正remake！嘩，呢單嘢喺game界迴響仲大過政改方案被否決。對龍叔叔嚟講，更係媲美蘋果教主伸隻手入褲袋，講句「One more thing」咁重要。</p><p>嗱嗱聲㩒手機上網追消息，睇到PS官方條trailer，畫面靚到絕唔再講，後段重現番舊版本opening一幕，熟悉嘅Barret同Cloud嘅背影閃過，加上BGM《オㄧプニンダ-爆破ミツシヨン》，果種等咗18年嘅感動，全部湧晒上心頭。雖然只得動畫播片，未有實機game play演示，不過知道SqureEnix終於肯重製《FF VII》，其實已老懷安慰喇。<br>對今年E3遊戲展嘅勁game連發，實在有好多嘢想講，龍叔叔燃燒番起幾乎熄滅咗嘅「打機魂」，先忽然諗起《潛龍碟影》呢個欄，唔係齋講blu-ray㗎喎，今個禮拜就同大家「那些年」，分析下《FF VII》重製嘅消息。<br>廿年前，SONY同老任傾唔掂數，自行研發行光碟嘅遊戲機PlayStation，撞正老大哥世嘉部新主機Saturn，SONY憑住標榜多邊形圖像及「非硬派」好game，居然有本事鬥個旗鼓相當。激戰咗大半年，RPG王者Square（當年仲未同ENIX合併）宣佈喺PS推出第七集《FF》，更係首度跳出2D框框，多邊形角色動作生鬼咁走嚟走去，出超必好似睇戲咁精采，搞到成班機迷非機迷好似癲咗咁，瘋狂搶game。莫講話正版碟賣到斷貨，就算旺角同深水埗嘅老翻檔，都好似瀨尿牛丸咁，由五十蚊三隻碟炒到去二百蚊都有。加上當年「得Square、得天下」嘅市場定律，可憐嘅Saturn就如捅爆咗嘅汽球咁摺埋一嚿。隨後世嘉另一部次世代主機Dreamcast，同樣被PS2及《FF》聯盟所打敗，從此退出遊戲主機市場，專心做game，一代巨擘，實在比楊過隻銷魂掌更黯然。<br>冷靜一輪，龍叔叔心情稍稍平復，開始諗，廠方餓咗你班「FF忍」咁多年，𠵱家先拎隻皇牌《FF VII》重製出嚟，應該因為近年日系RPG大退潮，冇乜板斧下嘅最後手段。而且咁重要嘅消息，居然喺美國E3度發表，「㗎仔」嚟講算少有，亦證明日本本土市場，已經冇乜好期望，龍叔叔話之你，有得玩就得。從預告片中，雖然只見到主角背影，不過都知道新《FF VII》畫風唔再係Q版3D，而係接近劇情版《Advent Children》嘅設計風格，男嘅型女嘅索，應該可以重現主角飛上天打龍王巴哈姆特嘅精采場面。故事架構、人物背景全部冇得輸，唔使點改，最大問題係戰鬥系統方面。舊有嘅半回合制指令玩法已經out，好大機會換上類似《FF XV》嘅動作式戰鬥，即係要眼明手快考反應，咁樣好似會失去咗舊作嘅味道，即係等於王晶重拍《可憐天下父母心》，但角色換晒新潮戲服咁，好難call到共鳴。<br>點都好，呢個project必定幫到SqureEnix搵大錢，估計會好似《FF XIII》咁畀錢下載九萬幾套特別服裝同武器，龍叔叔嘅「最終幻想」，希望連女主角翻生復活劇情都可以download，改寫番遊戲個結局，對比較剛陽嘅Tifa，都係溫柔嘅Iris啱feel啲。</p><p>編輯：黃子卓<br>美術：吳子豪</p><p>龍叔叔</p><p>幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。（ http://www.facebook.com/uncle.dragon.movie） </p></body></html>