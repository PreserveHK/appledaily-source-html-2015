<html><header><meta charset="utf-8"><title>栢案驚奇：體育記者前的高牆 - 方栢翹</title></header><body><h1>栢案驚奇：體育記者前的高牆 - 方栢翹</h1><p>近日面書有兩位曾任多年體記的朋友，不約而同post了兩段話（節錄）：「10年前入職只9,000元，幾乎每月清袋，但那時還有年輕的本錢；體育版人腳鼎盛，每日出紙六版……可惜歲月無情，新媒體出現令傳媒翻天覆地，體育版越縮越小……離開，是唯一的決定……」<br>「有『朋友』對由做體記轉為賣球衣的我有點鄙視，認為我折墮……以前的路，我早就見有道牆，無路向前……終於用上一年，慢慢為自己開出一呎路……畢竟，我都要為一口飯設想……」<br>運動員靠體能，約30歲便要諗「轉行」；原來香港做體記都要30歲掛靴？你可能會話「香港體育文化弱，冇錢搵、商家佬唔落廣告，從業員梗係冇行！」對！這是事實，但只是事實的一部份。<br>其實揀得理想，都不會介意收入少啲、享受少啲，生活安穩就夠。試想：如果屋租平啲，只需數千蚊，咁體記就算搵錢唔多，都可能夠使；做運動員收入不高，都可能夠生活，或許就有更多人投身體壇。撐遠啲，搞音樂、搞藝術，同樣道理。更多人投身自己喜歡的工作，便越易有成績，行頭就越做越大。<br>不過，香港住屋成本就係世界第一！所以做記者，都應做財經記者；做公關，都應做財經公關，總之向錢看先有前途；想揀理想工作？係會被視為「不務正業」！香港的金融地產，到底是養活的人多，還是扼殺的人多呢？<br>方栢翹<br>now足球評述員</p></body></html>