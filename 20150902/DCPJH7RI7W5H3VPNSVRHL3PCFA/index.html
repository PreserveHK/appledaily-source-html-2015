<html><header><meta charset="utf-8"><title>中環迷你裙：港股乍現靈異事件 - Samantha</title></header><body><h1>中環迷你裙：港股乍現靈異事件 - Samantha</h1><p>港元連日觸及強方兌換保證，金管局終焗接錢，港股挫485點，成交急縮至858億元，個市就好似公司啲冷氣咁，越嚟越凍，兼且陰風陣陣，家陣正值農曆7月，望住個升幅榜和報價機，真擔心左眼見到鬼，睇到啲唔應該睇嘅嘢，有12隻股升幅逾5%，成交唔夠10萬蚊，創業板佔一半。<br>7月跌市至今，身邊炒友越炒越沒聲氣，左手邊奮力打機，右手邊那位睇緊八卦雜誌，誰都沒入市意欲時，隻愛特麗皮革（8093），零成交下，挾起9%，真係不寒而慄，這令Sam想起那架牛池灣彩雲邨密斗貨車，深夜無啦啦自己行，為咗應付這種超自然現象，慎防鬼揞眼睇唔到個成交就衝咗入火場，最佳方法都係熄咗部報價機，貼張辟邪符鎮一鎮佢。<br>散戶未必愛炒「靈異」細價股，但係10個有8個都有賭運的傾向，往往以「邊有咁好彩嘅」來安慰自己，7月股災未損手離場的散戶，開始技痕問撈唔撈得底？撈底固然唔好，散戶至愛的券商股更是萬萬不可，兩隻龍頭信證（6030）和海通（6837）雖然高位累跌逾六成，但係信證高層遭刑事強制呢單嘢都幾大鑊，信證內部文件講到明「公司面臨重大考驗」，撈底恐怕未必走得甩，兼被困海底。<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>