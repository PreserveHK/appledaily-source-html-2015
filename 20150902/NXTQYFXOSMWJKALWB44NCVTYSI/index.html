<html><header><meta charset="utf-8"><title>放假讀物 - 左丁山</title></header><body><h1>放假讀物 - 左丁山</h1><p>去旅行，坐飛機、坐火車，往往需要幾個鐘頭，如何打發時間？左丁山以前懶醒，往往帶一兩本歷史書，一本詩集之類上路，但次次讀讀吓書就眼皮下垂，冇法子集中。今次索性唔帶書，帶咗幾本「經濟學人」雜誌，一叠「金融時報」長篇文章，以為可以睇得完，點知結果還是一樣，大概係旅行時，腦袋已經放鬆咗，幾難吸收消化一啲硬性、理性化嘅理論或市場大勢。放假就是放假，嚴肅思考也隨之而去，坐在福岡海濱曬太陽之時，閱讀文章分析中國經濟是否可以保七，或聯儲局會不會在九月加息，實在大煞風景。<br>最後還是聽從太太意見，在書局買了一本流行小說，看到書架上有名作家John Grisham嘅2014年新版小說Gray Mountain，咪隨手就拎去櫃枱俾錢囉。呢位律師作家成名多年，湯告魯士係靚仔，不是靚佬之時拍攝嘅電影The Firm就係Grisham嘅暢銷書改編，小說好睇，電影亦好睇。流行暢銷小說作家有嘅本事就係寫得吸引，一開始睇幾頁，就難放低本書，而且奇怪嘅係，愈睇愈精神，極少睇睇吓就瞓着嘅。於是乎，呢本Gray Mountain就陪住左丁山搭火車及晚飯後坐在酒店房間，加埋回港候機、乘機時間，啱啱睇完。<br>老實講，呢本書並冇同一作者暢銷小說咁奇情刺激，中間仲有啲沉悶，但美國暢銷作家勝在有錢有資源，搜集資料做到十足十，對普通讀者嚟講，甚有教育性，例如呢本書講女主角出身中產以上家庭，父母皆為律師，女主角順理成章讀完George Town就入讀Columbia Law，跟住進入世界最大律師行做Associate。做咗4年，29歲就有年薪18萬美元，期望35歲可晉升為Junior Partner，年薪50萬美元再加花紅，以後一世無憂！點知在2008年碰上金融海嘯，雷曼破產，女主角所屬嘅地產部一向倚賴雷曼向客戶融資，於是瓜晒，成個部門炒魷，律師失業，律師行安排佢地去非牟利義工組織做臨時「無糧律師」一年，一年後再睇形勢。如此這般，女主角就去到西維珍尼亞煤礦山區一個法律援助機構「為人民服務」，人生第一次領略華盛頓、紐約以外嘅真實世界，遇上離婚、家暴、煤礦工人患上「黑肺」、煤礦公司謀殺山區樹林環境生態……令呢個做咗4年律師還未上過法庭嘅年青女律師大吃一驚，被迫走入社區「挽救世界」。佢想過逃回紐約做嬌嬌女過繁華生活，但當時律師大量失業噃，點樣先至好？入讀本地大學讀法律系嘅尖子學生，不妨一讀呢本小說。</p></body></html>