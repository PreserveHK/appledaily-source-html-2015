<html><header><meta charset="utf-8"><title>中環在線：金嗓子珍姐自學廣東話 - 李華華</title></header><body><h1>中環在線：<br>金嗓子珍姐自學廣東話 - 李華華</h1><p>金嗓子（6896）董事長江佩珍（珍姐）次次出場都好有霸氣，噚日公司公佈上市以來第一份中期業績，珍姐即場show quali。唔係行性感，而係學講廣東話！<br>珍姐係廣西人，今年7月上市時，佢有提過，自己嚟香港做生意，唔識廣東話唔多似樣，但係當時佢真係一句都唔識講，估唔到上市未夠兩個月，佢就已經自學有成，業績會上佢即席表演：「你知道喉嚨痛食咩啊？金嗓子，入口見效。」仲話本來「喉嚨」兩個字重音唔係好準，講做「喉窿」，一知道錯即刻改。<br>佢話，大家笑佢講得唔正，唔緊要，「笑就像一面鏡子，你笑我也笑」，華華真心佩服珍姐70幾歲人認真去學新嘢，仲要唔怕俾人笑，好有風範呀！</p></body></html>