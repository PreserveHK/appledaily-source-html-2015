<html><header><meta charset="utf-8"><title>一周三件：慶鈴鐵底可撈 - 錢雋</title></header><body><h1>一周三件：慶鈴鐵底可撈 - 錢雋</h1><p>慶鈴汽車（1122）唔只銀彈多，啱啱派半年成績單，盈利有唔錯雙位數增長，食住基地增長優勢，應該keep住good fit，睇睇。</p><p>穩收8厘高息</p><p>慶鈴今年上半年，盈利增長近11%，到2.65億元人仔。呢期業績，以輕型商用車增長最勁，分部溢利翻過半番到1.47億元人仔。之前提過，重慶市今年上半年GDP增長11%，增幅係全國首位，活動十足。慶鈴基地正正係重慶市，集團商用車增長咁爆炸，同地區經濟不無關係。又睇往績，重型車唔係慶鈴主要搵銀瓣數，但最新半年報告，慶鈴重點提到，要抓好重型車網絡建設工作。咁睇，重慶市係一帶一路重要支點，隨住市政府大力投放基建，投資上萬億元，相信亦會帶動重型車需求，慶鈴配合國策出擊，繼續有運行。<br>慶鈴到今年6月尾，揸淨現金39億元人仔，折約47億港元或每股近1.9元，係現價（2.49元）75%，防風力特強，係咁意估慶鈴今年盈利增長，只係keep住上半年11%水位，到4.93億元人仔，超級銀彈下可以穩收慶鈴起碼8厘高息。<br>又場內專業評估，慶鈴明年預估0.65倍PB，場內行家，華晨（1114）1.46倍PB、長城汽車（2333）1倍、吉利（175）0.93倍，而中資行家平均1.8倍PB。慶鈴係繼東風（489，預估0.59倍PB）之後，PB至抵搞汽車股。呢轉睇住慶鈴近兩年橫行鐵底2.23元，再跌喺呢個位兜轉，到時慶鈴息率回報去到8.6厘，仲吸引。又當慶鈴翻四分一番到2.78元計，先得0.7倍PB，未有耐上到行家平均值。</p><p>錢雋<br>細價股專家<br>本欄逢周一、三、五刊出</p></body></html>