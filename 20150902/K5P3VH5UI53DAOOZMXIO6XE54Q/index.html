<html><header><meta charset="utf-8"><title>黃雨傘下的重光 - 陳也</title></header><body><h1>黃雨傘下的重光 - 陳也</h1><p>有假，真係唔放？<br>為了明天抗戰勝利七十周年的特別假期，一次性，萬中無一，打工仔捱到殘當然唔抗戰（就算被無良僱主「欠」下過百億超時補水，都啞忍了），唔抗議，（噢不，隨時趁假期上街，唔算政治化呀，例如，支持友好大馬人民的黃色反貪行動，嗯，更別忘記MH370這筆硬賬！或者聲援日本全國反安保法的絕食學生和市民），唔抗辯，（呃不，不能不抗辯啊，法庭當黃之鋒周永康羅冠聰肚裏只有麥當勞而無墨水嗎！）……總之，七十年一閏，話之佢，又唔係保育，抗戰七十年，唔係街口圓角老唐樓嘛，一次過，放住先咯。<br>放假節目，特府重手推介：跨部門適度有為地，「規劃」重光紀念日。重光，想呃90後，CCTVB撈亂國旗擦錯阿爺鞋，唯有再諗計，索性修圖，跟發展局和教育局以至旅發局合作，由中聯辦或者港大校委背書，一錘定音，指出重光紀念，根本是一場誤會，聽錯了口音，真正的意思，是崇光！「規劃」後的重光，等埋首副一齊入博物館。崇光就豪派現金coupon，購物送埋免費驗鉛水服務。在曾經撐起無數黃雨傘的銅鑼灣，九三血拼，點抗拒先！</p></body></html>