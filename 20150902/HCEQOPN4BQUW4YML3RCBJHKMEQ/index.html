<html><header><meta charset="utf-8"><title>出爐十優港姐麥明詩被爆補習收$900/hr</title></header><body><h1>出爐十優港姐麥明詩<br>被爆補習收$900/hr</h1><p>以大熱姿態贏得今屆港姐冠軍兼奪得「最上鏡小姐」獎嘅麥明詩（Louisa），喺當選一刻感動到喊，佢要多謝一直無條件支持佢嘅爸爸媽媽。喺澳洲出世，中、小學都係讀女拔萃，係09年會考十優狀元，仲係英國劍橋大學法律系畢業嘅Louisa，依家仲未決定向邊個方向發展。<br><br>昨日有周刊報道話，雖然Louisa由細到大無論係去英國讀法律定係參加港姐，都得到做副校長嘅爹哋，同埋做職業治療師嘅媽咪支持，但係佢性格都好獨立，佢話參選嗰時嘅衫，好多都係佢自己上網買嘅，而啲買衫錢係佢之前幫人補習儲埋嘅。<br><br>報道又話，Louisa去咗劍橋讀法律之後，每年暑假都會返嚟香港，佢就趁嗰段時間幫人補習，搵啲外快，喺網上登廣告招生，除咗專幫小學同初中生補全科之外，仲有同高中生補理科，每粒鐘收$350。咁平？<br><br>但係網上就有一個同麥明詩中英文名、學歷都一樣嘅補習招生廣告，係去年10月7號post上去嘅，詳報自己學歷同成績幾勁，包括：「2009年會考10A狀元，2011年完成英國高考取得5A*，2014畢業於英國劍橋大學法律系。出國前就讀拔萃女書院，自修IGCSE同樣獲得10A*的成績，英國高考GCE AS全部滿分，SAT I 2280分，SAT subject tests全部滿分。」嘩，好犀利！<br><br>但補習費就貴好多，唔係$350，而係每粒鐘$900，兩粒鐘平$100，收$1,700，但都真係好貴吓。補習範圍由小學全科、初中全科、高中全科(商科)、數理科目、化學、生物、英國文學、地理、經濟、英語會話，以至法律、Oxbridge interview都有。<br><br>不過家長一睇，劍橋生喎，成績仲咁好，抵晒啦！</p></body></html>