<html><header><meta charset="utf-8"><title>美心妹妹升小二媽咪要簽14份學校通告</title></header><body><h1>美心妹妹升小二<br>媽咪要簽14份學校通告</h1><p>漫長暑假終於放完，今年7歲嘅「美心妹妹」楊鎧凝（Celine）升小二喇！喺暑假雖然爆出寫真風波，但都無損佢心情，媽咪仲買咗兩隻龜畀佢同細佬做寵物，Celine每日都好用心照顧。<br><br>Celine都好期待昨日開學，佢一早就換好整齊校服出門口，紮住孖辮叉起腰嘅Celine精神奕奕，因為第一日開學冇功課做，楊太接咗佢放學就一齊返屋企休息，Celine接受《蘋果》訪問話：「我今日返學好開心，不過我就冇功課做，但係媽咪就有14份學校通告要簽。」<br><br>楊太強調Celine開學後必以學業為重，佢話：「Celine其實返學都好忙，仲要兼顧課外活動，佢要學游水、跳舞同溜冰，仲要學英文同數學，不過呢啲活動全部都係佢鍾意。」<br><br>Celine嘅寫真風波暫時告一段落，楊太早前都接受大台訪問時，都否認以囡囡做搖錢樹，又聲稱囡囡出席好多慈善活動係免費，商演酬勞都好低，仲全部入晒Celine銀行戶口。<br><br>前日開課前夕，Celine嘅facebook專頁，貼咗佢幫英語學校拍嘅教英文短片，當然有tag埋間學校宣傳吓喇，Celine話飲湯唔係drink soup，而係have soup。而嗰間英文學校都貼咗另一條片，係Celine教大家coupon嘅正確讀法。Celine高半度讀法，係咪可以降番半個key？楊太否認呢個係新接廣告job：「Celine一向呢間學校學英文。」至於酬勞呢？楊太話：「唔回應啦。」</p></body></html>