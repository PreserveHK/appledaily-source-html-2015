<html><header><meta charset="utf-8"><title>隔牆有耳：警隊獲星島傑出領袖獎 - 李八方</title></header><body><h1>隔牆有耳：<br>警隊獲星島傑出領袖獎 - 李八方</h1><p>向來寸嘴嘅星島新聞集團主席何柱國，噚日出席集團「2014年傑出領袖選舉」頒獎禮，除咗頒個獎畀警隊，力撐清場外，仲喺致辭時寸爆全世界。佢希望個別大學校長，朝早起身照吓塊鏡，檢討自己有冇做錯事。至於參與佔領年輕人，何柱國毫不客氣話佢哋未出嚟做嘢，對社會冇貢獻。<br>何柱國年年頒獎致辭，都係相當出位，噚晚佢又大鬧反水貨客示威者係無膽匪類，係人渣，只識蝦阿伯同女人；泛民冇建樹；前天文台長林超英唔夠資格反三跑；連兩任立法會主席曾鈺成同范徐麗泰都中箭，話佢哋縱容泛民拉布。</p><p>何柱國鬧爆全世界
</p><p>早排星島旗下《東周刊》訪問禮賓府前總廚，話特首梁振英指示職員稱呼仔女做大少、小姐，其後特首辦出聲明否認。何柱國就話每個家庭都有自己規矩，鬧事後跟進嘅《蘋果》借題發揮，屈得就屈，跟住仲揶揄壹傳媒俾霸王入稟控告，「你條命都係賤」，仲話會「俾天收」。<br>不過何柱國都冇忘記讚林鄭雍容華貴，相由心生，仲邀請曾偉雄企起身接受現場掌聲㖭。同場嘅袁國强、黎棟國固然冇份被讚，去咗博鰲亞洲論壇嘅梁振英今次都冇份。<br>講番呢個為警隊準備嘅「中央台」式頒獎環節，先係林鄭話自己為今次受邀頒獎興奮咗好耐，又話自己一直都偏心警隊，仲有4個警隊代表逐個分享佔領期間嘅難忘時刻。<br>主持陳芷菁都唔執輸，話囡囡喺電視見到示威者喺把遮上面加上利器，對抗警察，即刻喊晒，又叫媽咪喺街見到police，要幫佢講聲多謝喎。</p></body></html>