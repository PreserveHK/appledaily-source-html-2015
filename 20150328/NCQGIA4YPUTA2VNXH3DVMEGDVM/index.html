<html><header><meta charset="utf-8"><title>隔牆有耳：泛民徵金句反袋住先 - 李八方</title></header><body><h1>隔牆有耳：<br>泛民徵金句反袋住先 - 李八方</h1><p>港府宣傳政改應該袋住先就叫大家「機不可失」，為咗抗衡呢種宣傳，泛民飯盒會召集人梁家傑就用假普選「得不償失」嚟反宣傳，可惜佢條橫額掛咗喺街冇幾耐，條橫額就疑似被人整爛咗。<br>面對住政府龐大嘅宣傳機器，就算泛民成立咗抗抹黑4人小組，力度都係唔夠，佢哋亦明白團結就是力量，於是就準備叫泛民議員1人諗1句金句，呼籲市民反對袋住先。<br>傑哥話，噚日嘅飯盒會決定咗，每位泛民議員，都要交出1句反對袋住先嘅金句，收集好之後，就一次過放上社交網體做宣傳，似乎準備同政府嚟個正面交鋒喎。<br>不過傑哥講到明係金句，相信最低限度，都要簡單、易明、易上口同埋有噱頭先掂，各位泛民真係要花啲心思諗諗先得，如果都係用番「袋住先即係袋一世」之類，呢啲就唔算係金句啦。<br>八方唔敢班門弄斧，只係好期待，究竟泛民佢哋最後度到啲乜嘢金句出嚟。</p></body></html>