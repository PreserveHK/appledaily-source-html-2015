<html><header><meta charset="utf-8"><title>隔牆有耳：騎呢下戰書辯論政改涼瓜哥　挑機袋巾 - 李八方</title></header><body><h1>隔牆有耳：騎呢下戰書辯論政改<br>涼瓜哥　挑機袋巾 - 李八方</h1><p>曾發起「反熱血反港獨大遊行」嘅4個親建制民間團體，噚日約20人殺到立法會門外，自稱代表1.5萬名「選民」，要向公民黨黨魁梁家傑下戰書！袋巾前兩日先向特首梁振英下戰書，要求公開辯論政改，今日又到佢俾人下戰書，但呢班人下戰書下得相當騎呢！<br>話說呢班人一邊遊行，一邊高喊「一二三，唔知醜，挑戰梁特首」騎呢口號，行經政總外「添美新村」自修室時，更有人走去騷擾正在溫習嘅女學生。</p><p>怕苦唔肯咬多啖
</p><p>遊行負責人鄧德德其後被問1.5萬名「選民」何來時，佢起初話係來自4個親政府團體喺facebook獲「讚好like」的人數總和，咁點知當中全部都係選民？佢又話經過抽樣調查，鄧德德仲拎住一碌涼瓜話，要同袋巾4月13日前一對一辯論政改，講完就揸住支涼瓜咬咗三、四啖，話要諷刺「涼瓜傑」令香港好苦，可惜咬瓜時因隻手遮住封「戰書」，攝記要求佢再咬多啖，鄧即時一個慘樣，話「好苦喎」拒絕，最終只肯扮咬上鏡。<br>不過佢身邊一名阿婆就醒目少少，咬咗兩啖就即時吐喺地下，其他成員就用腳踩，話要「踩死梁家傑」，仲爆粗話要「打死梁家傑個冚家X」。最終由於冇事先預約袋巾，由3名成員將「戰書」交到立法會秘書處後就散去。<br>袋巾噚日同八方講，話已收到封「戰書」，但當中冇地址、冇電話、冇電郵，都唔知點覆，又指連呢班人都敢辯論，梁振英應該無地自容喎，由於袋巾喺立法會同電台已日日辯論，嚟緊好難再抽時間畀呢位鄧德德喎。<br><br>李八方<br>mailto:pf_lee@appledaily.com</p></body></html>