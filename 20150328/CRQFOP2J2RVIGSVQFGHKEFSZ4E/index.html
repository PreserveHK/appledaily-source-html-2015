<html><header><meta charset="utf-8"><title>同網民Q&amp;A　方凝窒輝爺狂食女</title></header><body><h1>同網民Q&amp;A　方凝窒輝爺狂食女</h1><p>「輝爺」王宗堯、「方凝」周家怡和「阿咩」楊淇昨日在謎米新聞網直播室跟網民玩Q&amp;A。除心路歷程、難忘場面等，還有一些有趣問題，或許可以滿足吓大家對《導火》的好奇心。</p><p>1.《囧報》個office，係咪真係報館嚟㗎？</p><p>宗堯：係HKTV四層大樓中其中一層，屬新聞部office，分咗一半做廠景。</p><p>2.點解劇中間報館叫《榴槤日報》，係咪影射先？
</p><p>家怡：冇，之後會解釋番，大家唔好誤會。</p><p>3.點解輝爺咁肥？</p><p>宗堯：逼陣「佬」味出嚟，到開拍《選戰》前十日，就特登狂操減肥變型男張癸龍。</p><p>4.宗堯喺兩劇都食女無數，驚唔驚被定型？</p><p>家怡：唔使驚，佢已經定咗型！<br>楊淇：啱㗎喇，男人係應該食女㗎嘛！</p><p>5.點睇三跑？</p><p>宗堯：貴囉，有人話筆錢可以成個英超買落嚟，𠵱家香港機場係咪真係繁忙到需要一條咁嘅跑道呢？<br>家怡：我關心生態，點樣可以將白海豚移開……呢個唔係魚缸，海嚟㗎嘛。</p><p>6.特首梁振英話北韓都有普選……</p><p>家怡：我要諗一諗佢呢句嘢後面意思係乜嘢先!?</p><p>7.點睇HKTV……</p><p>家怡：問我想唔想佢拍落去，咁我梗係想啦。但世事豈如人意，如果唔得，我又唔可以沉淪落去，話點解點解佢唔拍呀。</p><p>8.如果畀你揀新聞Bit，想揀邊樣？</p><p>宗堯：想跑突發，我覺得做記者需要有企喺最前嘅使命感。我最記得嗰87枚（催淚彈）嗰陣，記者喺度幫我哋報道新聞嗰陣，其實佢哋都食好多。</p></body></html>