<html><header><meta charset="utf-8"><title>體壇拾趣：黑帝無懼壞車快絕大馬</title></header><body><h1>體壇拾趣：<br>黑帝無懼壞車快絕大馬</h1><p>今屆F1聽日喺馬來西亞進行第二站賽事，效力平治車隊嘅黑帝咸姆頓嚟到自己福地份外醒神，噚日雖然因引擎問題玩唔到第一節練習賽，但係喺第二節即刻騷哥利，以1分39秒790成為最快嘅車手。（now672台4:30pm起直播排位賽）<br>喺噚日嘅練習賽，咸姆頓因為架車嘅引擎發生問題而錯過咗第一節，但冇影響到第二節嘅表現，仲以1分39秒790造出最快圈速，比第二位嘅法拉利車手拉高倫快0.373秒；而佢隊友羅斯保就得第三，時間係1分40秒218。兩個禮拜前喺澳洲站攞冠軍嘅咸姆頓，原來喺大馬嘅成績好彪炳，自二○○七年參賽至今未試過喺呢度攞唔到分，最差嗰年係二○一一年得第八名，有四次入三甲，包括喺上年贏咗冠軍。另外，咸姆頓原本設計咗個新頭盔玩大馬站，但因賽會有新例唔畀車手轉款，所以聽日唔可以戴。<br>至於喺季前試車炒車撞親頭而缺席澳洲站嘅麥拿侖車手艾朗素，就可以玩大馬站，但噚日喺練習賽就表現麻麻，第一節以1分42秒885排第十四，第二節雖然快咗啲，不過只係造出1分42秒506，比咸姆頓慢2.716秒。</p></body></html>