<html><header><meta charset="utf-8"><title>隔牆有耳：新同盟IG宣傳慢一步 - 李八方</title></header><body><h1>隔牆有耳：<br>新同盟IG宣傳慢一步 - 李八方</h1><p>今時今日作為政治人物，用facebook自我宣傳都已經係指定動作啦，認真叫做跟得上潮流嘅，應該有埋Instagram（IG）先掂。新同盟咖喱飯范國威噚日就話，嚟緊佢哋會多啲用IG、hashtag（#號標籤）等功能，希望做到好似將街板放咗上網咁向青年宣傳。<br>實情咖喱飯好想飲頭啖湯，令新同盟成為做全港首個用IG嘅政黨，可惜公民黨早咗幾好步，舊年年尾已經開始用，只係佢哋冇宣傳啫。而講到人氣，新同盟同公民黨都一般，新同盟連300個粉絲都未有，公民黨更加連30個都未有，同有兩萬幾粉絲嘅黃之鋒差一大截，不過肯踏出第一步去嘗試都算勇氣可嘉。</p></body></html>