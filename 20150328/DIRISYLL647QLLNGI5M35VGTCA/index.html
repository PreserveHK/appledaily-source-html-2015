<html><header><meta charset="utf-8"><title>領隊收風：冰島打突擊追[角細] - 本地職業領隊</title></header><body><h1>領隊收風：冰島打突擊追[角細] - 本地職業領隊</h1><p>歐洲國家盃外圍分組賽戰火重燃，意大利今晚就作客排呢組第四位嘅保加利亞；論名氣同實力，意大利都高好多，不過，呢隊名牌至今仍未搵到合適打法咁，四場小組賽都係一球上落，意大利食經驗，小勝機會幾大，先要呢場「客勝」。<br>另一場就跟老友荷蘭仔嘅心水，哈薩克對冰島（藍衫）嘅角球要「細」。身處彼邦嘅荷蘭仔話哈薩克出名魚腩部隊，但主場出擊都會想守好啲，務求搶分，而冰島今屆異軍突起，佢哋啲反守突擊戰術清脆利落，又有出名遠射好勁嘅基菲爾施古臣喺到，因為主要打突擊，所以角球較少，暫時咁多場小組賽，每場都拎唔多過六個，呢場開中位數9.5個，一於再追「細」！</p><p>同荷蘭仔講完外國嘢，佢問起港隊近況，佢話收到風大細港腳呢期都相當忙，但都唔知波總啲安排點解咁差：「領隊！波總大細代表隊請請埋埋成十個教頭，但點解搞到好似只得一個高麗金先識得教咁，呢頭飛去台灣帶U22對澳洲，打完飛返香港帶大港腳友賽關島，之後又要趕過去高雄？」<br>我話咁都唔奇，星期日仲趣怪，無端端安排場聯賽由流浪漢對志氣隊嘅港超補賽，一隊爭緊聯賽冠軍，一隊有降班壓力，特別流浪漢成四五個入選代表隊，其實大條道理可以申請改期，但要喺呢個日子補賽！你話搞咩？<br>本地職業領隊<br>耳聽八方　專收好料</p></body></html>