<html><header><meta charset="utf-8"><title>中環在線：IPO記者會　楊主光扮喬布斯 - 李華華</title></header><body><h1>中環在線：<br>IPO記者會　楊主光扮喬布斯 - 李華華</h1><p>「蘋果教主」喬布斯着T恤、牛仔褲喺台上行嚟行去介紹產品，應該已經成為科技、電訊業嘅招牌動作，就連香港寬頻（1310）噚日舉行招股（IPO）記者會，現場佈置同行政總裁楊主光（William）嘅演講形式都十分之「喬布斯」呀。<br>William雖然唔係着T恤、牛仔褲，但係都專登着西裝唔打領呔，整番個標準IT人look。<br>至於個場就貫徹蘋果風格：燈光暗，只得一幅背景板，演講內容就俾William自由發揮，佢當然係咁硬銷香港寬頻好值得投資喇。<br>相對一般新股上市，管理層着整齊西裝，坐定定喺長枱後面，對住講稿介紹公司同埋答問題，香港寬頻的確與別不同，不過對於投資者，呢啲都係門面嘢，最緊要上市後股價有料到。</p></body></html>