<html><header><meta charset="utf-8"><title>隔牆有耳：吳秋北避談國安法 - 李八方</title></header><body><h1>隔牆有耳：<br>吳秋北避談國安法 - 李八方</h1><p>今年人大政協兩會議題，除咗自由行同水貨客，原本仲有由工聯會理事長、港區全國人大代表吳秋北帶起，將國安法引入香港嘅話題，但吳秋北呢個建議似乎胎死腹中。<br>工聯會噚日舉行新春團拜（圖），有記者問吳秋北爭取引入國安法有乜進展時，吳反覆強調「今日唔講呢個話題」。今日唔講，代唔代表上京唔講？之前話要聯署、今日咁講係咪等同擱置？記者梗係追問啦，點知吳秋北澄清，從來冇講過話要以聯署提案方式，將國安法引入香港，相信係記者有誤會，仲人肉錄音機回應「冇新嘢補充」。<br>薑越老越辣，此時名譽會長鄭耀棠出口幫拖，話內地仲未通過國安法修訂案，既然未有具體內容，梗係等草案出台先至算。答案係乜？呼之欲出。吳秋北最後話要就建議再研究，一早咁講咪好囉。</p></body></html>