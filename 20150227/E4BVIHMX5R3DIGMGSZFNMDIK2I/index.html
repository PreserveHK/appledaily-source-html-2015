<html><header><meta charset="utf-8"><title>一路向北：徐錦江走過抑鬱十年</title></header><body><h1>一路向北：徐錦江走過抑鬱十年</h1><p>人生過了半個世紀，徐錦江是九十年代三級片的靈魂人物，拍過不少經典作品，在港沉靜了一段日子，這段時間他在內地發展，同時也患上抑鬱症，不過徐錦江從未想過息影，現在更會享受人生。徐錦江作畫多年，由做藝術出身，到加入影視圈，現在他還原基本步，花時間在藝術工作，徐錦江希望自己每一個十年，都會不一樣。<br>撰文：溫敏芝 </p><p>現年五十三歲的徐錦江，八十年代出道，拍過不少經典三級片《玉蒲團之偷情寶鑑》、《青樓十二房》、《滿清十大酷刑》等，更於九七年憑《色情男女》提名金像獎最佳男配角，其所演的鰲拜及金毛獅王也為人津津樂道。徐錦江為客串新片《壹獄壹世界：高登闊少踎監日記》重返香港，早前他在筲箕灣接受本報專訪時說：「對上一次拍香港電影係○三年嘅《一代宗師》，不過嗰次冇返香港開工，今次係十年後再返嚟拍戲。」</p><p>劇接劇躁爆</p><p>徐錦江當年離港後於中台兩地發展，原來患過抑鬱症：「都有十年前嘞，我都停過一段時間冇拍戲，嗰時喺台灣拍戲好長時間，有段時間乜戲都接，我喺橫店同時間拍幾個劇，一換第二套衫又企喺個景度，真係人都癲，嗰時我好躁，成日自己發脾氣，一下就爆發出嚟，嗰時佢哋話我係拉登恐怖分子，試過突然話唔拍就唔拍，將啲衫呀、頭套全部丟晒。拍劇集《西遊記》時，佢哋話只要大俠（徐錦江）唔發脾氣，即刻諗去邊度食飯。」<br>徐錦江患抑鬱症期間需要服藥，在台灣及內地都有看過醫生，他說：「食嘅藥好多係畀你好安靜瞓覺，等你情緒好穩定，不過食咗藥會冇記性，講嘢都會唔清楚，嗰時做戲講對白都有問題，我都醫咗一段長時間，雖然𠵱家唔使食藥，但我到𠵱家都瞓唔到覺，有時瞓覺覺得好受束縛，好想落花園，瞓喺草地。」<br></p><p>怕再做鰲拜</p><p>畢業於廣州美術學院的徐錦江，是嶺南畫派宗師關山月的弟子，擅長畫作及雕塑，入行前是做藝術工作，他說：「呢兩年畫多咗畫，我夏天唔拍戲，因為太熱嘞，秋天先會拍番，同埋做演員咁長時間，好多角色自己拍過，已經冇令自己好激情、好想拍嘅戲，好似鰲拜同金毛獅王咁，𠵱家啲人仲搵緊我拍，我直情怕呀，劇本都唔想睇。」<br></p><p>問到是否仍有人找徐錦江拍三級片？他爽快直認：「有呀，但唔諗嘞，曾經叫做係經典，大家同自己都覺得OK，我唔想再去做，我冇攞過獎，不過我都提名過金像獎，對自己有個交代，應該去做另一樣嘢。」他坦言想每十年做一件事對自己交代，他的人生花了十年拍電影，十年拍電視，十年畫畫，問他下個十年會計劃甚麼？他說：「𠵱家搞緊收藏木頭家具，同埋推出一本藏珍集，通過物件去講我嘅事迹。」</p></body></html>