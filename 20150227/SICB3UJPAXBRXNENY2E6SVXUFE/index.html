<html><header><meta charset="utf-8"><title>【七筆思議】慌張西望：誰甘心做羊咩咩？ - 杜秋棠</title></header><body><h1>【七筆思議】<br>慌張西望：誰甘心做羊咩咩？ - 杜秋棠</h1><p>今年賀歲片珍獸大雜燴，羊、狼、雞、鴨、飛鳥、企鵝海陸空三軍報到，面部麻痹症未癒，選擇困難症先來。識睇梗係睇「麒麟大戰荒失失企錯位」，但那幾秒loop完又loop都未夠喉。適逢羊年，好歹也要睇齣羊咩騷應節，範圍又縮至二揀一。請不要標籤杜秋棠是港英餘孽，揀了套英國卡通《超級無敵羊咩咩大電影之咩最勁！》（下作《羊咩咩》），其實我原先想睇《喜羊羊與灰太狼大電影7：羊年喜羊羊》，了解國情之同時又可親親同胞，可恨戲院場次太少才作罷。</p><p>戲名翹口又娘</p><p>直至此刻，杜秋棠仍未搞清那位負責改戲名的天才，為何想到用十五個字做戲名，雖則電影是英國動畫工作室Aardman Animations出品，亦即《超級無敵掌門狗》的姊妹作，都沒必要畫出腸的冠上「超級無敵」啫？很肯定，有觀眾誤將《羊咩咩》當成《喜羊羊》，有觀眾則被這又娘又翹口的戲名嚇跑，以致票房迄今僅錄得二百多萬，明明它是一齣好電影，跟那些票房過千萬的雞鴨片不同級數。<br>話說杜秋棠上回以成人角度睇《叮噹》，再自尋煩惱地無病呻吟，被讀者痛罵我污染了人家的童真。但我就是冥頑不靈的大細路嘛，今回睇《羊咩咩》依舊扮老積，硬要跟坐隔籬的豆丁有點分別。因為我深信，《超級無敵掌門狗》和《咪走雞》都不是拍給小孩看的，《羊咩咩》不會例外。</p><p>誰甘心任擺佈</p><p>電影劇情簡單，沒有對白，就是一群羊咩拯救失憶農夫的古仔。原本一眾角色在農莊生活和諧穩定：農夫定時開工（餵飼、放牧、剃毛）；牧羊狗把守門口；綿羊就乖乖聽命好了。偏偏羊咩阿Shaun不甘任人宰割，硬要為羊群爭取「一日假期」，更斗膽聯群結黨（其實只有幾隻羊）以下犯上，先賄賂小雞用骨頭利誘牧羊狗，再催眠農夫並來個非法禁錮，卻累及農夫失憶兼將他錯送入城。還好牠們身處自由文明的英國，若在遠東的某國度裏，阿Shaun早已觸犯危害國家安全罪，夠踎個十年八載了。<br>我沒責怪阿Shaun的任性，況且羊也應有獨立自主權吧，有誰會甘於任人擺佈？當下醒起龍蝦與狼的新年偽術表演，希望市民要有羊所具備的溫馴和善特質，包容共濟創美好明天云云，言下之意叫大家收口收手，有糖食就食住先。但作為有血有肉的港人，總歸不是羊牯，決不會被人剃至光脫脫才懂得反抗。原來，我們都是阿Shaun。Je suis Shaun！</p><p>得戚嘴臉惡心</p><p>闖出大禍，阿Shaun可沒有像高官商賈般置身事外，還聯同一眾羊咩入城救主人。你看那幾隻污糟小豬，見冇王管便在農夫家大肆搗亂。Oh my god，我彷彿從小豬的得戚樣上看到建制派的嘴臉呢。還是忘記那些惡心情節吧。阿Shaun甫入城便遇到動物獵人費青（Trumper）獵捕，真是有夠騎呢的譯名。費青人如其名，表面維護社會秩序，實則藉故濫用職權，竟將手無寸鐵的綿羊當成恐怖分子，誓要置牠們於死地。我知，羊咩們在沉默的大多數中可能屬異類，但求同存異不應該是文明社會的核心價值嗎？杜秋棠忽然想表揚一下香港警察，起碼他們對付示威者時也很克制，施放催淚彈前都有戙高支旗吖！慈母之名真的當之無愧喲。<br>都說杜秋棠和豆丁係有分別，眼見對方笑到失控，我就是越看越心噏，《羊咩咩》實在太多隱喻了。我不奢望港人能像阿Shaun一樣獨立清醒，但求能像結局的農夫一樣回復記憶，尋回昔日的自己就夠了。<br>毋忘初衷。</p><p>【慌張西望】<br>撰文：杜秋棠<br><br>原諒我只是一部國產抽濕機。<br> https://www.fb.com/freakingwestlook <br><br>本欄逢周五刊登</p></body></html>