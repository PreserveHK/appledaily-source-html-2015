<html><header><meta charset="utf-8"><title>隔牆有耳：單方面開記招講細節　阿Man皇上擂台戰各有各打 - 李八方</title></header><body><h1>隔牆有耳：<br>單方面開記招講細節　<br>阿Man皇上擂台戰各有各打 - 李八方</h1><p>八方之前先話「忠義民團」發言人阿Man（石房有）同熱血公民黃洋達隻揪騷單嘢，俾皇上話阿Man縮沙，隨時打唔成，點知話口未完，阿Man話搞掂喇，仲單方面宣佈與黃洋達的拳賽細節，呢次輪到辣㷫皇上，除拒絕出席、發律師信之外，仲自己搞場擂台戰，隨時變成各有各打。<br>話說阿Man噚日喺拳道會拳賽記者會入面，幫黃洋達預留「吉椅」（圖），單方面宣佈同皇上拳賽細節，話拳道會喺9月3日拳賽日騰出空檔畀佢同皇上比賽，賽事由富德拳館創辦人江富德作公證人。江富德話體育運動並無政治立場，亦唔介意有人上台為運動而拼搏，強調在公平前提下「只係個見證人」。</p><p>皇后鬧爆出律師信
</p><p>但皇上就話成單嘢佢乜都唔知，佢皇后陳秀慧喺阿Man嘅facebook上載一封信嘅圖片，鬧阿Man單方面辦記者會，有借皇上之名為其他拳賽宣傳之嫌，要求對方發聲明澄清，仲出埋律師信，強調皇上冇承諾會出席噚日記者會。<br>皇上亦唔係省油燈，佢話已經訂咗了6月7日（周日） 喺九龍灣國際展貿中心匯星Star Hall嘅場地，當晚就會搞拳賽，話會即場準備定律師，擺定擂台，只要阿Man肯嚟就即場打，而忠義民團亦毋須畀任何費用。𠵱家阿Man有一場擂台，皇上又有一場，但各自又似乎唔肯打對方嗰場，唔通自己同自己打？<br><br>李八方<br>mailto:pf_lee@appledaily.com</p></body></html>