<html><header><meta charset="utf-8"><title>隔牆有耳：新聞處fb晒命惹劣評 - 李八方</title></header><body><h1>隔牆有耳：<br>新聞處fb晒命惹劣評 - 李八方</h1><p>政府公佈假普選方案引來各界鬧爆後，政府新聞處喺facebook嘅政府新聞網專頁，前日突然改行「輕鬆」路線，上載一幅三女合照（圖），話新聞網有位靚女同事辭職，準備同老公去環遊世界，其實冇乜咁大件事，但就即時引來網民劣評，話新聞處唔應該係fb專頁「講呢啲」。<br>有網民留言質疑，政府新聞網發放呢啲消息，究竟有乜公眾利益可言？有網民就話新聞網人員唔知民間疾苦，至會用官網晒命，公告天下自己有錢環遊世界。<br>學民思潮召集人黃之鋒睇到幅相，亦不忘插口喺fb講兩句，指睇極都睇唔到有邊個係靚女喎。<br>見到群情咁洶湧，政府新聞網嘅「小編」都留言回應，話都係想輕鬆啲，同網民分享吓新聞網嘅編採動態，拉近啲距離，唔想成日咁嚴肅，仲話大家嘅意見已收到晒。</p></body></html>