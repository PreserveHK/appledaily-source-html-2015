<html><header><meta charset="utf-8"><title>男神變身踎監闊少王宗堯被挾入暗角打鑊</title></header><body><h1>男神變身踎監闊少<br>王宗堯被挾入暗角打鑊</h1><p>男神王宗堯及張建聲主演監獄為題材的電影《壹獄壹世界．高登闊少踎監日記》，該片改編自網絡小說《壹獄壹世界》，並將於下月28日上映。電影預告片昨晚上載YouTube，片長一分多鐘，但並非以王宗堯全裸做賣點，反而大玩高登潮語，最抵死是玩埋去年佔中時金句「暗角打鑊」，扮監犯的黃光亮還指揮許家傑將王宗堯帶到牆角打鑊金，笑點是黃光亮把金句繙譯成under the shade。</p><p>玩爆肥妹仔
</p><p>預告片用了大量高登潮語作為介紹劇情，大玩噱頭，當中還交代了監犯生涯，只要有煙仔就可以獄中享特權，例如兩包煙有人揼骨半時連代支、5包煙則有人代為鋪床摺被一個月、10包煙就可以豪擦一餐踎監盛宴。監犯更自製「肥妹仔」解決生理需要。<br>劇情交代王宗堯這位闊少犯事入冊，獄中生活當然不好受，更得罪獄中大佬黃光亮要捱打，王宗堯昨在電話中說：「獄中規矩唔可光明磊落被打，所以有暗角打鑊。」王宗堯坐監都坐得嘆，他恃着有錢買煙大晒，他笑言拍攝監獄戲學了不少獄中術語，他說：「大家知唔知乜嘢叫『扇把』？即係廁所。」<br></p><p>至於「肥妹仔」呢？王宗堯說：「係一種飛機杯，用熱水入袋，變成暖笠笠嘅肥妹仔。」他自爆拍攝時更玩爆肥妹仔，被問到是否很享受這一幕，他說：「拍戲時，好多嘢唔會嚟真，只係要個視覺效果，啲水拍得嚟都凍晒，所以唔會好爽，只係交代到劇情。」王宗堯推介高登仔必看《壹》片：「個個人都要睇，而高登仔更必要睇，電影裏邊好多高登潮語同文化，好多笑位，算係笑中有淚。」<br>採訪：楊定</p></body></html>