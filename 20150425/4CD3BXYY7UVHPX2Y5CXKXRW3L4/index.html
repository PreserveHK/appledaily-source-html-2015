<html><header><meta charset="utf-8"><title>寄宿有利 - 左丁山</title></header><body><h1>寄宿有利 - 左丁山</h1><p>左丁山對香港大學舍堂教育及精神認識膚淺，不知何故，多年來在中環遇上的港大朋友，多是利瑪竇堂宿生，昔年同事余志明（Gabriel Yu）現在是城市大學校董，捐助款項贊助發揚崑曲不遺餘力，白先勇先生在香港推廣崑曲，於城大及中大開花，與余志明的捐獻不無關係。<br>余志明係利瑪竇堂舊生，有一年，大概已經係20年前或更早，利瑪竇堂籌款修葺宿舍，在富麗華酒店舉行籌款晚會，余志明邀請左丁山參加，見到多好多中環名人，有張威臣（籌款委員會主席）、李柱銘、張永霖、林中麟、黃霑等等等，大家唱Hall Song時，那股激情，令外人嚇親，左丁山就從未見過林中麟可以有咁激動嘅表情嘞，唱歌之外，捐款更熱情，可以一晚籌到七百萬大元，當時余志明話俾左丁山聽：「你地中大講邊間書院，我地港大講邊一間舍堂！」<br>四月十七日港大中大校友議會聯會搞論壇，一位張博士講St. John's歷史與教育，令左丁山覺得，讀港大入唔到舍堂，咪蝕底好多？<br>聖約翰堂源出聖公會，利瑪竇堂由耶穌會主辦，在港大係「死對頭」；雙方著名畢業生輩出，互爭雄長，張博士話今日聖約翰堂學生入學之後，要簽字承諾參加堂內主辦嘅tutorial，修讀柏拉圖、阿里士多德經典著作，猶如上補習課，讀書都讀多啲。<br>港大走讀生則無此幸福咯，另外太古堂與信興書院（新舍堂）嘅講者都話佢地平時籌辦好多校外交流活動，學術與社交兼備，促進學生各方面之才能，無怪政制及內地事務局局長譚志源對記者講，冇太古堂嘅生活教育就冇佢之做官事業。<br>香港八大院校，除嶺南大學因學生較少，可以全部寄宿之外，其他大學嘅宿位嚴重不足，除影響本地生外，亦不利招收國際學生及交換學生，但講來講去，香港地皮貴重，政府不輕易撥地（兼且有居民反對）興建大學宿舍，所以此問題好難好難解決。<br>中大當然亦唔夠宿位，好在有九間書院各自負責通識教育及學生活動，每間書院都有不同形式之類似港大聖約翰堂之教育環節，走讀生與寄宿生並無分別，在港大冇宿位嘅學生就較為蝕底。</p></body></html>