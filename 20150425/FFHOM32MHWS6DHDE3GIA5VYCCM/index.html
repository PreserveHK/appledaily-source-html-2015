<html><header><meta charset="utf-8"><title>囝想幫媽圓夢︰想一家人旅行開心吓</title></header><body><h1>囝想幫媽圓夢︰<br>想一家人旅行開心吓</h1><p>【本報訊】常言道：苦盡甘來，但此番話並不適用於歡嫂身上，捱了大半生，兒孫滿堂，原以為可跟丈夫安享晚年，卻於去年確診肺癌第四期，癌細胞其後更擴散至大腦，需服食昂貴標靶藥。子女知道歡嫂喜歡旅行，如今只希望完成母親的微小心願， 一家人到桂林旅行，永存珍貴回憶。<br><br>記者：陳嘉穎、潘婉玲 攝影：張鼎和<br><br>「有人問，點解唔畀佢住安老院？喺屋企佢會比較舒服，住安老院嘅話，個人好快會冇意志。」歡嫂長女從小習慣撐起半邊天，儘管婚姻失敗，年逾半百需獨自撫養兒子，仍來回奔走照顧病母以及86歲老父。<br><br>與40歲幼子同住的歡嫂，去年7月，確診患上肺癌第四期，癌細胞其後更擴散至大腦，病得瘦骨嶙峋的同時，又飽受膝蓋痛困擾，走路亦需參扶。由於肺功能逐漸減弱，歡嫂變得沉默寡言。「佢成日唔出聲，我諗佢其實心入面有好多唔開心，但唔會喺我哋面前講。」<br><br>年輕時的歡嫂，做過工廠女工，跟任職清潔的丈夫胼手胝足，養育2子3女，更曾賖借度日。儘管三餐不繼，但對子女疼錫有加，「讀書嘅時候，我要上台演話劇，佢買咗一條好靚好貴嘅裙畀我上台著，嗰陣5仙一條油炸鬼，嗰條裙要70蚊。」<br><br>長女憶起往事，紅了眼眶，歡嫂在旁默默聆聽。窮人的孩子早當家，長女中五後便投身社會，「同學都會諗，係咪繼續升學，去邊間學校讀中六，我唔會，我知道完全唔駛諗，我打算一畢業就出嚟做嘢。」<br><br>病魔折磨歡嫂，卻讓一家人更團結，「我一星期返六日工，依家放假上晝陪個女，下晝就返嚟。」歡姐的第四名孩子是任職地盤工人，亦是首個兒子，因此童年時受盡萬千寵愛，「我覺得自己虧欠咗佢哋，無為佢哋做過啲咩！」<br><br>他說「佢(歡嫂)以前好鐘意旅行，一直都好想去桂林，因為成日聽人講，嗰度好靚。」如今這微小的夢，是否能實現尚是未知之數。不過家人希望「遠近都好，好想一家人去一次旅行，但點都要等佢養好身子先！」<br><br>「蘋果日報慈善基金」正跟進歡嫂窘境，希望替她籌措藥費。<br><br>「歡嫂」捐款編號：C3740<br>網上捐款： http://bit.ly/1nQRthE </p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3740">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3740">捐款記錄</a></div></p></body></html>