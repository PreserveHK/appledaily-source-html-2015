<html><header><meta charset="utf-8"><title>【名門】周國豐　弘揚國粹</title></header><body><h1>【名門】周國豐　弘揚國粹</h1><p>已故大律師周啟邦獨子周國豐（Brandon），年前放棄大律師的工作在港創業，鍾情英國文化的Brandon，於跑馬地黃金地段出售兩個高級皇室床褥品牌；在ball場總是英國紳士般西裝骨骨，換上功夫衣，他便是個切切實實的武癡，六歲開始習中國武術，現在更將興趣轉成理想，最近他更推出武術書籍，開講座，更將武術國粹傳授兩位兒子，完成將武術傳揚下一代的重要工程。<br>撰文：羅慧敏</p><p>周啟邦生前怕兒子被人欺負，故鼓勵周國豐（Brandon）練武，Brandon日前接受本報專訪，憶起父親的教誨：「習武能強身健體，所以自小已畀我接觸中國功夫，六歲已習北少林武術，之後學過跆拳道、劍擊、泰拳，你可以話我係武術發燒友，基本上任何有關武術嘅電影、書籍我都會睇，屋企都好多刀刀劍劍，有間房係專門收藏，每星期幾忙都會抽時間練武。武術係中國嘅國粹，喺中國急速消失，覺得好可惜嘅一件事，身為中國人，我希望將中國武術做啲事。」</p><p>首創板凳黐手增難度</p><p>五年前Brandon認識詠春師傅江志強，自始愛上，早前Brandon到江師傅位於灣仔的拳術館，江師傅想起詠春在八仙枱上過招，他便創新地將枱變為兩張板凳，加強難度，二人在板凳上黐手切磋，Brandon大呼緊張又刺激！他說：「五年前我認識江師傅，當時我誤解詠春係好柔、係女人拳，之後發現原來詠春係好剛猛，唔止講招式，仲好有智慧。」Brandon更愛收藏兵器、又在家起了木人樁，好讓方便自己練習，更會招呼志同道合的「武林中人」。<br>Brandon現為香港國術總會副會長，他與會長王嘉恩正籌備武術書籍《百家薈萃》，內容是由江師傅訪問數十位武林前輩，細說不為人知的武術奧秘與心得，他說：「𠵱家武術唔止係我嘅興趣，仲係一個小小理想，希望能夠推廣、傳到下一代，呢個係一個好重要嘅工程，自己可以成為推動嘅一分子，都好開心。」</p><p>【父親教誨字字千金】</p><p>現年30歲的Brandon，畢業後一直任職大律師，四年前他開始感到工作壓力很大，令他每晚失眠，記憶力開始差，一次到英國，他發現一張優質的床褥，確實能讓人改善睡眠質素，令他健康，於是他便起了代理高級床褥生意的念頭，代理英國百年歷史的Vi Spring與法國的Treca Interiors Paris品牌。</p><p>Brandon指生意已陸續上軌道，一直以來得到家人支持，尤其是母親譚月清，大讚他有諗頭，而父親生前的說話，Brandon也謹記在心，他說：「媽咪不嬲都知我想創業，佢知我有潛在創業家嘅心，佢一路以嚟都好支持我。而爸爸亦教識我好多嘢，嗰時佢講我會左耳入右耳出，當時年紀太細，𠵱家諗番起覺得好make sense，佢教咗我好多嘢，做生意係要落手落腳，親力親為先可以成功。」現時他經常巡舖，更親身為客人提供服務。</p></body></html>