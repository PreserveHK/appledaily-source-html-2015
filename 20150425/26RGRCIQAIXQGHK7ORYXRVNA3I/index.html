<html><header><meta charset="utf-8"><title>足動神經︰維拉托弗敢攻月亮 - 波神</title></header><body><h1>足動神經︰<br>維拉托弗敢攻月亮 - 波神</h1><p>上周英超波熱門大佔上風，今周牌面非常緊湊；重心取對賽賠率最懸殊一戰，捧剛打入足總盃決賽嘅阿士東維拉，作客敢攻跌watt嘅曼城，首選博大冷[+1]。<br>如果認為目前排第4嘅曼城，有必要喺現階段有場場贏嘅決心，以保住來屆歐聯一席位；又或者近季主場對賽剋住維拉，咁今戰主W僅賣1.17倍，實唔穩陣。始終班波下半季大跌watt，領隊比歷連尼季尾多數要走人，上仗表面2:0贏早夠分上岸嘅韋斯咸，但實情係末段被對手反客為主，幸靠門將赫特保不失；加上目前仍領先第5位嘅利記7分但多賽一場，藍月今季餘下戰績估計如一般中游分子，步入反覆期，不宜盲捧。<br>對手維拉近排「托弗」，冠絕中下游球隊，連續喺聯賽及足總盃擊敗熱刺及利物浦，非「狐狸」李斯特城只連勝韋斯咸、西布朗及史雲斯呢類中游球隊可比。當然，因李城連取9分，護級人人自危，維拉必要收起入盃仔決賽嘅興奮，專心打護級戰；當中搶分王牌賓迪基，近六戰入八球，曼城中堅文加拉震過「貓王」咯。維拉隱憂亦來自唔穩嘅後備中堅奧哥尼，故博3.95倍[+1]之餘，可攻入球「大」或「總入球」3、4球作過關。</p><p>熱刺[+1]等「修」錢</p><p>再選取上周末因遷就足總盃而冇比賽、獲充足休息機會嘅昆士柏，主場贏下半季如「豆腐」嘅韋斯咸，保護級希望。「槌仔」韋斯咸踏入二月後，11戰只曾一勝，客場亦三連敗，連作客當時包尾嘅李城也照輸，任人魚肉咯；昆軍上仗僅負車仔，起碼見求存戰意鼎盛，休息期多咗對隊內老兵好似森莫亞、祖爾巴頓及曉爾等三線主力，有莫大幫助。昆軍近戰主場鬥同市倫敦勁旅全僅輸一球，敗不足辱，筆者雖然貼呢隊波冇乜緣份，都要再上貼士框一次。<br>再選今晚早場，熱刺受讓修咸頓博[+1]，兩隊爭歐霸席位，雖然戰意會以前者較強，但呢類五五波，好難讓得起；當中主隊續缺停賽嘅雲耶馬影響最大，呢位肯亞中場近三場缺陣嘅比賽，球隊全敗，加上計箭頭腳風，哈利卡尼較主隊嘅加斯安奴柏利順得多，熱刺南征仍有力坐和過贏，受讓甚穩。<br><br>波神<br>神級攻略　智破足彩</p></body></html>