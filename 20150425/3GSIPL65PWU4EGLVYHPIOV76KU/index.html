<html><header><meta charset="utf-8"><title>體壇拾趣：居里神奇捕「鵝」出線在望</title></header><body><h1>體壇拾趣：<br>居里神奇捕「鵝」出線在望</h1><p>勇士周四作客塘鵝全場大落後，終靠控衞史堤芬居里（Stephen Curry）臨完場前射入神奇三分波追平，加時再反勝123:119。勇士喺呢個NBA季後賽首圈，場數領先到3:0，贏多場就晉級。<br>塘鵝今仗大部份時間領先，但大前鋒安東尼戴維斯（Anthony Davis）喺第四節最後9.6秒射失罰球，「造就」居里幫勇士射入追平三分波。呢球嘅神奇之處，係居里喺兩個塘鵝球員一齊撲埋去犯規、自己失晒重心都可以射入；如果球證有吹犯規畀佢入埋and 1，就連加時都唔使打㖭。</p><p>公鹿一樣臨尾香
</p><p>第四節開波仲落後20分，但勇士追吓追吓仲贏埋，交出40分嘅居里竟然話一路都冇驚過：「大家都好自信，有足夠精力可以成功後上。」但都補番句：「有得揀嘅話，我唔想再喺季後賽先落後囉。」有得揀嘅話，所有喺屋企睇直播嘅球迷應該都想去現場睇，因為電視直播喺最後四秒突然冇訊號，好在冇出現超級絕殺咋。<br>AD話呢場係自己遇過最難受嘅敗仗，而公鹿球員應該可以講句：「I know that feel bro」。佢哋主場對公牛，臨尾領先一分但都守唔住，俾對手追平後打兩次加時再輸波。加埋塞爾特人，公鹿同塘鵝三隊周四主場輸波，都落後場數0:3，而歷來都未試過有球隊喺落後0:3下晉到級。</p></body></html>