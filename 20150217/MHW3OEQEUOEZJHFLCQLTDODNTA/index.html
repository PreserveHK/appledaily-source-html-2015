<html><header><meta charset="utf-8"><title>舊愛李逸朗送祝福葉翠翠七月嫁建築師恨生B</title></header><body><h1>舊愛李逸朗送祝福<br>葉翠翠七月嫁建築師恨生B</h1><p>李逸朗（Don）早前用哭腔唱《儍女》爆紅，有網友笑他因蔣雅文（Mandy）結婚，新郎不是他傷心過度。昨日再爆其舊愛葉翠翠，將於今年七月下嫁建築師兼公司副董事男友周曉東（Raymond），恰巧Don又入錄音室翻錄陳慧嫻經典歌《夜機》，唱到「今天起的每晚縱有星光燦爛，可惜心灰意冷，情途更暗淡路更彎」幾句歌詞時，背景音樂便出現槍聲及慘叫聲，歌曲最後四十秒更加只有接收不良的沙沙聲，沒有哭腔，但一切都彷彿停頓下來，有無限暗喻。</p><p>求婚冇花</p><p>葉翠翠與Don於二○○六年被踢爆拍拖，戀情維持一年左右告終，準人妻葉翠翠昨日接受電話訪問，承認婚禮會在七月舉行，現在籌備得頗順利：「七月會擺酒，但未影婚紗相，會喺香港影。」<br></p><p>提到男友求婚過程是否很浪漫？翠翠冧笑說：「佢覺得囉，佢唔係喺香港求婚，但求婚孖寶應該係花同戒指，佢就冇準備花囉，但都sweet嘅！」她又說婚後會繼續工作，雖有打算生BB，但會先過二人世界，又指父親得悉她結婚很開心，向她贈言要與夫婿互相包容。<br></p><p>「替佢開心」</p><p>至於Don昨日亦在電話大方祝福翠翠：「真係替佢開心，終於搵到個如意郎君，我哋好耐冇聯絡，只係之前做嘢碰過面。」問Don在《夜機》MV為何加入槍戰及中槍畫面，是否暗示自己情路再受挫？他笑說：「我𠵱家單身，但都開心，我只係想將音樂變為睇得到。」<br>Don續說：「《夜機》當年係講啲人移民搭夜機走，𠵱家冇乜人移民，我就用幾個麻甩佬離鄉別井去打仗嗰種離別嘅感覺去代替。」至於最後四十秒沒有唱下去想表達其麼？他說：「冇呀，我就係想睇吓有幾多人會有耐性聽到尾囉！」<br>採訪：小米、何慧斯<br></p><p>【搶嫁女星】朱慧敏最快</p><p>葉翠翠決定結婚當人妻，還有多位女藝人搶住嫁，最快一對相信是拍拖三年的朱慧敏跟前EO2成員Eddie，事關Eddie已求婚成功。<br>蘇玉華更事先張揚隨時閃嫁有劇團王子之稱的潘燦良；另一位搶住嫁女藝人，則非胡杏兒莫屬，她與男友Philip雖只拍拖數月，但愛得癡纏，有傳Philip已向杏兒求婚，故杏兒於羊年閃婚機會也很大。</p></body></html>