<html><header><meta charset="utf-8"><title>名校神話 - 左丁山</title></header><body><h1>名校神話 - 左丁山</h1><p>N年前睇過一套戲，英文名叫做Paper Chase，中文戲名就唔記得咯，故事內容好簡單，就係講哈佛法律學院嘅教學故事，一位法學權威教授教書好嚴格，上堂講書口若懸河，滔滔不絕，又鍾意向學生發問：「某某案例（case）點講？」學生唔識答嘅話，就俾佢駡得死去活來，一位學生有過目不忘嘅本事，上堂前開通宵刨晒十幾份required reading（必讀參考文章：案例），教授一問到佢，佢就背誦如流，以為可以攞印象分，點知教授聽完，突然轉問：「咁案例內法官判案邏輯何在？雙方律師點解採取不同辯詞？」呢位學生當堂面紅耳熱，唔識答，教師對佢大聲講：「我知你有驚人記憶力，但做律師最緊要識得邏輯、分析、悟性，你淨係背書，考我呢科一定唔及格！」呢位學生原來娶咗一位富家女，外家支持佢到哈佛讀書嘅，下課後，心如死灰，請十幾位相熟同學回家飲酒，客廳內有酒吧，佢親自調酒俾各位同學飲，苦笑咁話：This maybe the only bar I can pass！第二日就去辦退學手續。<br>令左丁山留下最印象深刻嘅就係呢一幕，如果有人查番原來劇本，可能會話左丁山記憶錯漏多多，但唔緊要，故事主旨就係令到左丁山班同學對哈佛法學院無限崇敬，覺得能在哈佛法學院畢業嘅學生一定係醒目叻仔、叻女，天下無敵。<br>一套電影可以為哈佛製造神話，實情是否如此，或者未必一定，但當年睇完戲後，剛好有一位同學攞到獎學金去哈佛讀經濟學博士，佢又睇過套戲，我地為佢送別之夜，佢一面惶恐之色，唔知係唔係嚇親咗。進入社會做事之後，在不同界別遇到不少哈佛MBA，近距離觀察，佢地只係人啫，不是神，唔係叻我地好多嘅啫，曾有一手經驗與一兩個交過手，不外如是。香港學生能夠入到哈耶牛劍呢類一級名校，當然值得恭喜，可能光宗耀祖㖭，但在其他學校讀書，又毋須自卑嘅，一位駐北京嘅律師日前對左丁山講：「估唔到啲同學仔女，我嘅牛津法律系師弟妹回港後搵唔到工，原因係佢地唔識中文，英文極好都無用。」讀呢類學校，與富家及政要子弟建立良好關係最為緊要。二月十日「國際紐約時報」大篇幅報導一位33歲嘅馬來西亞華人Jho Low，係紐約豪宅知名投資者，二十幾歲就發跡。點解咁巴閉？Low先生話佢在英國Harrow讀書後在Wharton School留學，認識馬來西亞政要子女，中東皇室子弟，成為好友，信任佢做投資經理喎！</p></body></html>