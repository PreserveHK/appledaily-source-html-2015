<html><header><meta charset="utf-8"><title>華仔寸阿倫霸檔期</title></header><body><h1>華仔寸阿倫霸檔期</h1><p>譚詠麟在紅館舉行的「譚詠麟銀河歲月40載」演唱會，前晚第三場請來劉德華任嘉賓。兩人是相識數十載的老朋友，當晚在台上大談當年往事，華仔笑言演唱會檔期全給阿倫搶了，華仔笑說：「佢除咗自己開，仲要同溫拿、杜麗莎，又要左麟右李，去到馬來西亞同新加坡都見到阿倫開騷。」阿倫則解釋說：「如果唔唱歌我會變成三百磅大肥佬。」<br>之後阿倫和華仔大講有味笑話，阿倫被指下身很瘦，他對此說：「因為冇乜點用。」華仔則自嘲：「你睇我都keep得好瘦，所以到今時今日至做老竇。」之後二人合唱《愛在深秋》，更要求台下的苗僑偉夫婦伴舞，場面搞笑。</p><p>此外，華仔昨日到內地為央視春晚綵排，甫現身即獲工作人員包圍，不過華仔全程面露笑容。而久未露面的華嫂朱麗倩，日前被拍得在保鑣和親友陪同下，到旺角花墟辦年貨兼為犯太歲的華仔化煞。<br>撰文：栐仁</p></body></html>