<html><header><meta charset="utf-8"><title>【馮仁昭四圍超】昆凌貼女相小周周晒睫毛</title></header><body><h1>【馮仁昭四圍超】昆凌貼女相<br>小周周晒睫毛</h1><p>周杰倫（Jay）同昆凌嘅愛情結晶品小周周今年7月出世，不過兩公婆一直都好保護囡囡，每次上載囡囡新相都唔會有正面，好似前幾日昆凌上載嘅一張企喺床邊同囡囡玩嘅相，都只係見到囡囡腳仔，相入面昆凌攞住一對羽毛天使翼，然後話囡囡每次見到都笑得好開心：「長大也想去看超模天使姐姐們走秀嗎？」</p><p>準備百日禮</p><p>不過，前日昆凌終於將小周周半塊臉公開喇，張相仲可以見到瞓緊覺嘅小周周，眼睫毛好長好長，似足媽咪。昆凌仲喺張相幫囡囡加咗個后冠，同埋寫咗封信畀囡囡：「Dear Hathaway ，妳快滿100天囉！爸比媽咪很開心的看妳一天一天長大。謝謝妳來讓我們的生命多一份情感多一份責任，希望未來的妳有很好的人生觀，可以很正面的迎接各種生命給妳的考題 ，勇敢的做出妳每一個決定。」昆凌仲多謝朋友呢幾個月嚟嘅禮物，嚟緊就調轉到佢派番百日禮畀朋友。</p><p>之前Jay曾經話囡囡越來越似佢，但睇呢張相，囡囡似乎變咗樣，𠵱家似媽咪多啲喎，唔知Jay會唔會放心啲呢！<br>撰文：馮仁昭</p></body></html>