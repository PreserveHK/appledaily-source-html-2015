<html><header><meta charset="utf-8"><title>【你今日驚咗未】3D喪轉陀飛輪　首次嚟香港</title></header><body><h1>【你今日驚咗未】<br>3D喪轉陀飛輪　首次嚟香港</h1><p>記唔記得，6月全球網絡有段片吸引170萬人睇，係一個叫做「陀飛輪」（ Tourbillon）嘅終極級機動遊戲，機上嘅人無定向喪轉，fing到甩肺，齋睇都驚。<br><br>費清講個秘密你哋知，就係「陀飛輪」將會－嚟！香！港！<br> <br>喺今年年尾，香港會有一個全新嘅嘉年華（唔係冬季嘉年華喎），主打嘅機動遊戲就係呢部陀飛輪。設計陀飛輪嘅瑞士工程公司Abc Rides Switzerland，據聞大約6月曾經邀請小部分人試玩，點知畀人拍片放咗上網，一鳴驚人。不過，陀飛輪年尾喺香港先會全球首次公開畀人玩。據聞今次嘉年華會喺啟德搞，仲同東華有關，有得玩又可以做善事。<br> <br>瑞士發明嘅陀飛輪，係鐘錶界嘅極品，陀飛輪運行時會不斷旋轉，以減少地心引力影響計時嘅準確性。而呢個機動遊戲叫得呢個名，都一樣咁勁，但係勁驚個隻。<br> <br>「陀飛輪」高20米，重180噸，由3個四方大型框架組成，24個玩家一字排開坐係最細個框架，跟住部機升高，然後雙腳凌空，之後3個框架會同時轉動及加速，成排人齊齊嚟個360度向前後左右上下轉，完全係3D迴環立體無定向式喪轉。<br> <br>外國網民睇片時好眼利，留意到開頭明明有4個人試玩緊，到最後只剩番一個人，講笑咁話另外3個可能已經轉咗去另一個空間。費清估應該只係剪接啫。<br> <br>係咪好想玩呢？耐心等多陣，據講短期內就會公布詳情地點、日期同收費。睇住片先啦： https://www.youtube.com/watch?v=9Ouxhqz7Y7w <br> <br>費清＃要生計，也要生活＃毋忘初衷</p></body></html>