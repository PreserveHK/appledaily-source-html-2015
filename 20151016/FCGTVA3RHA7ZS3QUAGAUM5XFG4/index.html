<html><header><meta charset="utf-8"><title>TPP（一） - 左丁山</title></header><body><h1>TPP（一） - 左丁山</h1><p>十月十日沙田賽馬，在廂房內碰到幾位工業界的富二代、富三代，雖說是第二代，但年紀已在60歲上下，因香港戰後第一代白手興家的工業家，仍然在世的，個個有八九十歲，現在嘅生意當然係由60歲左右嘅仔以及30歲左右嘅男孫女孫繼承並主持大局。呢兩代工業家有個特點，就係全部留學英美，第三代工業家更係講英文好過中文，對紐約倫敦認識多過北京上海，佢地對中國國情就要惡補，但對世界經濟大勢之掌握，就叻過阿爺嗰代噃。<br>於是乎講馬之餘，都講埋TPP。TPP雖然只係簽咗大原則協議啫，細節仍待琢磨，要在各簽約國通過晒，仲要等多兩三年，但香港廠家已經要周圍打聽，準備對策咯。呢個TPP全名叫做The Trans-Pacific Partnership，中文譯做「跨太平洋戰略經濟夥伴協定」，本來英文冇「戰略經濟」呢個詞嘅噃，點解中文要加上去呢？左丁山唔識，總之叫做TPP就算。TPP在2015年十月五日上午九時二十二分在美國阿特蘭大市，由美國貿易代表賈羅曼與另外11國代表宣佈達成協議，結束咗長達五年半嘅談判。12個簽署國就係美洲五國：美國、加拿大、智利、墨西哥、秘魯；亞太國家7個：日本、澳洲、紐西蘭、馬來西亞、新加坡、汶萊、越南。TPP協議之主要大原則係取消所有產品入口關稅（當然係逐步取消），加強保護勞工權益，加強對藥物專營權的保護，加強對國有企業的管制，及開放服務行業。<br>TPP冇中國參加，主要係美國一開始就講到明，要由美國寫下21世紀世界貿易規則，中國早早知道，都費事參與談判。TPP協議簽訂後，美國總統奧巴馬發表聲明，直情話：「When  95% of our potential customers live outside our borders, we can't let countries like China write the rules of the global economy. We should write those rules.」（我們的九成半潛在客人居於境外，我們不能讓中國一類國家訂下環球經濟的規則。我們應該寫下規則。）即係話，TPP有明顯針對中國的特性，中國要加入時就要遵從TPP訂下嘅規矩辦事！唔鍾意呀，中國咪自己在門外諗辦法囉。</p></body></html>