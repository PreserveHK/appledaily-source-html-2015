<html><header><meta charset="utf-8"><title>隔牆有耳：林大輝「0票當選」 - 李八方</title></header><body><h1>隔牆有耳：<br>林大輝「0票當選」 - 李八方</h1><p>建制派恃住人多，噚日一手包攬咗立法會絕大部份事務委員會嘅正副主席位置，有少數正副主席仲係自動當選，好似教育事務委員會主席林大輝咁，就喺冇對手情況下成功冧莊。</p><p>但唔知係咪立法會部電腦都睇唔過眼，搞事贈興。正常嚟講，議員喺冇對手下當選，會議廳嘅大螢幕會顯示「自動當選」，但噚日當大輝自動當選後，螢幕竟出現「0票當選」；就算係「真相」，使唔使咁樣畫出腸？其他議員見到都忍唔住笑，有人即刻拎手機出嚟影相。向來豁達嘅大輝大師就話唔介意，強調教育事務委員會嘅正副主席，都係喺公平、公正嘅選舉下產生，「冇講數嘅成份」㗎喎。</p></body></html>