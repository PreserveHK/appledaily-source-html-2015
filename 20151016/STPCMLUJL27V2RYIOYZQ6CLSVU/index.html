<html><header><meta charset="utf-8"><title>中環在線：盼新世界業務全面引入藝術鄭志剛為Art考起高層 - 李華華</title></header><body><h1>中環在線：<br>盼新世界業務全面引入藝術<br>鄭志剛為Art考起高層 - 李華華</h1><p>城中富二、三代當中，最富藝術感肯定係新世界發展（017）接班人鄭志剛（Adrian），佢搞商場K11以藝術掛帥，亦支持新晉藝術家，近年甚至喺集團內推動「The Artisanal Movement」，希望旗下巴士、基建、地產等各業務都有藝術因子，認真考起各部門阿頭！<br>The Artisanal Movement嘅意思，係要做到匠心工藝，聽新世界市場推廣部嘅人所講，淨係呢三個英文字，Adrian都花咗成個下晝，不停咁寫草稿，寫咗百幾次，先寫到個啱心水嘅字形。</p><p>突擊測驗　要講出5個元素</p><p>據聞，Adrian有時踫到同事，會即場突擊測驗，考佢哋知唔知The Artisanal Movement係乜東東；對方講得出當中5個元素，都只係合格；最重要係講到點樣將呢個概念，融入生意裏面。<br>Adrian會跟各項業務嘅負責人開會，要班高層諗下點應用，例如點樣將新巴司機，提高到「工匠」嘅層次，認真唔講得笑。咁班高層自然唔敢怠慢，絞盡腦汁係咁諗喇。<br>新世界咁多瓣業務入面，最易用到工匠概念嘅，肯定係旗下樓盤。但Adrian講到明，藝術唔代表要奢華，最緊要有品味又有故事。即係唔係求其買幾件藝術品拎去擺就得。<br>以旺角波鞋街新盤「SKYPARK」為例，頂層設計空中花園，Adrian就係想喺旺區之中，大玩野餐、郊遊嘅概念。佢哋今年中舉行銷售活動，售樓處亦設計成花園一樣，好有feel！<br><br>李華華<br>mailto:LiWaWa@AppleDaily.com</p></body></html>