<html><header><meta charset="utf-8"><title>隔牆有耳：中電女學徒不讓鬚眉 - 李八方</title></header><body><h1>隔牆有耳：<br>中電女學徒不讓鬚眉<br> - 李八方</h1><p>原來每年加入中電參與培訓嘅工程人員，女性只佔約一成，技術服務部二級工程師柯亦欣係當中少數，攀爬架空線、切割電纜，以致開火槍燒熔膠縮套做電纜絕緣，每個工序都學到足，巾幗不讓鬚眉。<br>父母都從事工程，柯亦欣小學時已識得換風扇插頭，佢話女性較男性體力不足，曾因此不被師傅重用，出工地實踐學習機會少，但透過主動協助整理數據分析，漸獲師傅賞識並委以重任。𠵱家到工地維修電力設備及進行數據分析嘅時間佔一半半，最難忘去年除夕喺青山發電廠做高壓測試跨年。<br>中華電力工程培訓及發展副總監杜業林話，近年加入中電見習生及學徒計劃嘅女學員比例上升，今年招收70名學生中，男女比例約11:1。中電本月22日舉行「中電就業資訊日」，介紹兩年制「見習工程師計劃」同「見習技術員計劃」，月薪約2萬及萬四蚊，分別適合電機或電子等工程大學畢業生，及完成相關課程高級文憑或文憑畢業生申請。另有技工學徒計劃啱完成中三至中六課程學生申請，起薪點約9千。</p></body></html>