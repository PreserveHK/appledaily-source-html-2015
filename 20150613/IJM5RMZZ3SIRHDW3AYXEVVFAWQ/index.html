<html><header><meta charset="utf-8"><title>【我主場】尹光數波波</title></header><body><h1>【我主場】尹光數波波</h1><p>「我瞇埋雙眼數波波，如要我數齊有千萬個……」以上是尹光首本名曲《數波波》的歌詞，別說要數千萬個波波如何費勁，要跟數以萬計的波波玩遊戲，相信玩一陣都令你喘氣。尹光前日就去到太古城，試玩將會由即日起一連三日於太古城溜冰場化身超大型波波池的「波池的海」，親親數以萬計的波波，尹光又瀡滑梯又飛身瞓波池，兼且邊玩邊唱他的首本名曲《數波波》，66歲的尹光終於一嘗過往未曾試過的波濤洶湧滋味。</p><p>以前玩汽水蓋</p><p>尹光回想從前也有帶兒子玩波波池，尹光說：「阿仔（現在31歲）細個都有波波池玩，但係場地當然好細，𠵱家21世紀樣樣都先進，我真係咁大個仔都未睇過咁大嘅波波池。如果問起我想唔想抱孫，我梗係想啦！但係個仔都未結婚，就快㗎嘞！如果帶住個孫梗係去遊樂場，2、3歲嚟到波波池，成個人浸晒落去都得，𠵱家啲小朋友幸福到不得了，我以前𡃁仔玩汽水蓋咋，以前細路哥冇咁多嘢玩，𠵱家數之不盡。」尹光笑指，若要將現場數以萬計的波波變做一樣東西，他說：「梗係將啲波波變晒啲銀紙就最好。」<br></p><p>尹光早前在廣州舉行的「2015華語金曲獎音樂盛典」獲頒「華語樂壇傑出貢獻獎」，以表揚他對華語樂壇的貢獻，尹光表示堅持用歌曲發放正能量，希望社會減少負能量，他隨後將於廣州舉行演唱會，又會到郵輪及澳洲登台演出。尹光指年尾才會推出新歌，並於文化中心舉行個唱。尹光愛好運動，他說：「我愛好健康，我成日都打乒乓波，但咁大嘅波波池都係第一次玩，而歌曲我當然係最鍾意《數波波》。」<br>採訪：張俊銘<br>場地：太古城溜冰場</p></body></html>