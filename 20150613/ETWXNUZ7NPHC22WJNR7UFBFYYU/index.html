<html><header><meta charset="utf-8"><title>【爆相爆片】「我靜咗太耐」江華轉行賣保險</title></header><body><h1>【爆相爆片】「我靜咗太耐」<br>江華轉行賣保險</h1><p>現年52歲、經常被指「比劉德華更加劉德華」的江華，早年有傳他因腰患而患上抑鬱症，休息了一段日子，不過病癒後一直都有未新消息傳出。昨日有讀者經本報「爆相爆片」發現原來江華轉投保誠做保險。相片上見到江華一貫姿整打扮，黑西裝襯吊腳褲兼戴帽和黑超，在類似會議室的地方出現，雖然江華淡出娛圈一段日子，不過星味甚濃。<br>昨日本報記者向江華求證，他在電話上大方承認此事，他說：「我呢期玩保險，主力係人壽保險，人生有太多嘢玩，不過目前都係玩票性質，當係學習同體會一吓。我返咗三個月左右，亦都有去過內地，有傾吓啲投資拍電影嘅嘢。」<br>他續說：「其實都幾好玩，我都靜咗太耐，養尊處優，所以喺出嚟呢段過程，都覺得幾精采，有好多人生嘅第一次。」追問箇中詳情，他哈哈大笑說：「我人生第一次派卡片，呢個從來都冇試過，以前做演員係好被動，𠵱家變咗要主動接觸人，呢樣真係好特別。」</p><p>等投資者開戲</p><p>問江華會否從此息影不拍戲，他笑說：「保險好free，呢個行業要接觸好多人，係一個相處相交嘅學習機會，今時今日我喺幕前演出嘅興趣唔大，除非嗰套戲嘅劇本同團隊好吸引，𠵱家反而對策劃嘅興趣大啲。𠵱家已經有一個好強勁嘅團隊，只係等一個合適嘅投資者，傾得成就可以開（戲）。」至於做保險的業績，他又笑說：「呢啲無可奉告，我只係玩票性質，反而想識朋友，曾經有啲朋友話幫我買，只要話佢知一定唔蝕，同埋三年之內可以攞返錢就得，但係如果你純粹係畀面幫我買，我唔要，亦都有人覺得我應該去拍戲。」<br>採訪：何慧斯</p></body></html>