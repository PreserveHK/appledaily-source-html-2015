<html><header><meta charset="utf-8"><title>與畢菲特共膳 - 左丁山</title></header><body><h1>與畢菲特共膳 - 左丁山</h1><p>世界股神畢菲特自2000年起，為了籌款捐助三藩市一個NGO組織Glide Foundation，每年在ebay拍賣一個午餐，最高出價人士可以同畢菲特食晏，食材當然唔係中式鮑參翅肚，亦唔係法國、西班牙嘅米芝蓮三星廚師下廚炮製嘅美食，而係一間美國牛扒連鎖店Smith  &amp; Wollensky捐出嚟嘅set lunch。籌款所得用於Glide向三藩市貧苦大眾露宿者提供食物及庇護，啲錢係用得其所嘅。由2000年到去年為止，畢菲特已為Glide籌到二千萬美元，當然有人話，畢菲特係美國次富，二千萬美元對佢嚟講，濕碎到極，自己一年捐晒佢都得啦，何必要拍賣一餐午飯？呢呢，美國人信奉自由經濟，知道甚麼叫做奇貨可居，與畢菲特一齊食飯聽佢講話，係一件值錢商品，價格可由拍賣決定，用此方法搵善款，係好合乎資本主義原則嘅手法。<br>今年勇奪「食飯權」嘅係中國公司，深交所上市嘅「大連天神娛樂」，以今年最高價2,345,768美元投得，呢間公司嘅法人代表叫做朱曄，諷刺嘅係，公司曾被中央電視台指稱「操控市場交易」，尚在停牌階段，唔怪得俾內地網民諷刺為：炒一次漲停板，二百三十萬美元食飯費就搵番嚟。<br>食餐飯，又唔係食靚嘢，有冇價值？用到二三百萬美元中標，是否值得？幾難講，但有一位先生在強國人沒有富起來的時候，曾經兩次中標（幾十萬美元啫），有幸與畢菲特共晉午餐兩次，就覺得抵到爛，呢位先生本是對沖基金經理，叫做Ted Weschle，與畢菲特吃第二次午餐時，畢菲特竟然挖佢過檔巴郡，現在有機會成為巴郡投資負責人，當畢菲特真係退休之時！即使冇Weschler咁好彩，一位Spier先生話與畢菲特一齊食麵包，令自己身價倍增，佢話呢個世界並非公平世界，人地睇你同邊個做friend，睇得好緊要，有人知道佢同畢菲特吃飯之後，就願意同佢交朋友！呢類「佛面效果」（唔睇僧面睇佛面）非常重要！Spier與畢菲特吃飯之年係2007，出價65萬美元，好平啫，佢話如果捐呢筆錢俾耶魯或哈佛，連紀念銘牌（plaque）都冇一個，最多同一位學院院長（Dean）食餐飯而已！與Spier一同見畢菲特嘅有一位小女孩，當年12歲，現在已是大學生，又聽到一啲乜嘢一生最有用嘅忠告呢？就係：一生最重大嘅決定，就係同阿誰結婚！</p></body></html>