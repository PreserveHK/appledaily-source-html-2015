<html><header><meta charset="utf-8"><title>未婚夫前妻要脅攞錢禁女聯絡翠翠：Raymond盡晒責</title></header><body><h1>未婚夫前妻要脅攞錢禁女聯絡<br>翠翠：Raymond盡晒責</h1><p>港姐出身的葉翠翠於感情路上向來都多波折，直到去年遇上建築師兼公司副董事男友周曉東（Raymond）後便火速熱戀，雖然男方已離婚兼育有一女，但兩人拍拖不足一年便閃婚，今年2月在微博宣佈婚訊，下月11日將在四季酒店擺酒。日前翠翠在微博大晒喜帖，坦言踏入最後階段，為將做人妻而心情緊張之際，前日下午本報收到有人以「削減生活費，棄見親生女」為題報料，還附上一個家事法庭檔案編號佐證。</p><p>「離婚時已分咗身家」</p><p>事後本報向翠翠求證時，她一直未有回覆，直到昨日凌晨時分，她才語帶無奈表示事情十分複雜，她說：「其實成件事真係好無辜，佢哋喺09年離婚，法庭判咗佢（Raymond）要畀一個數，一路都相安無事，去到舊年9月，我哋出街俾人影到出咗雜誌，佢做空姐嘅前妻失咗業幾個月，所以佢一見我哋拍拖，即刻話：『你𠵱家有錢要畀多啲啦，有錢媾港姐嘛！』，Raymond覺得佢失咗業，嚟緊嗰個月已經加咗畀佢。」<br>翠翠續說：「但係大家有個協訂，如果佢搵返嘢做，就唔會畀多100%，喺今年5月我哋發現佢喺12月已經搵到工，咪問佢點解搵咗工唔講？我哋咪畀番09年法庭判咗嗰條數，點知佢前妻即刻沒收咗個女嘅電話，唔俾佢同Raymond聯絡，仲發律師信話要告我哋，要求我哋要畀多200% 生活費，佢哋離婚時已分咗身家，一筆過畀咗前妻。」</p><p>「為咗小朋友冇所謂」</p><p>翠翠表示Raymond前妻經常以「會爆大鑊」去威脅要錢，但翠翠表示Raymond每個月都畀足錢，有單有據，亦不知其前妻下次又會以甚麼做威脅發出錯誤訊息，所以覺得應該說出來，翠翠還說：「佢前妻𠵱家都有男友，係一個出名嘅廚師，我覺得佢專注力應該喺佢自己family，而唔係喺我哋個family， 大家離咗婚咁耐，點解大家唔可以有新生活？佢又唔俾個女嚟同我哋見面，收咗個電話，又搵工人睇住佢，𠵱家冇咗聯絡，只可以等小朋友打畀我哋！」<br>直言「超級無奈」的翠翠還說：「Raymond都盡晒責任， 買乜嘢都要佢一個人畀晒，為咗小朋友冇所謂，唔好成日要100%多啲，唔畀就爆大鑊咁。」力撐未婚夫的翠翠，昨日下午現身銅鑼灣利舞臺整頭髮，大約一小時左右便離開，未知是否一次過吐盡心聲，所以心情尚算不俗，在店舖望一望櫥窗便到停車揚揸車離開。<br>採訪、攝影：何慧斯、徐錦池</p></body></html>