<html><header><meta charset="utf-8"><title>隔牆有耳：曾離家出走　懲教學員攞金笛  - 李八方</title></header><body><h1>隔牆有耳：<br>曾離家出走　懲教學員攞金笛 <br> - 李八方</h1><p>噚日晏晝係懲教署職員訓練院新一屆嘅學員結業會操，由公務員敍用委員會主席、商務及經濟發展局前局長劉吳惠蘭主禮，咁啱噚日有班公務員係報紙登全版公開信話要反「假普選」，成班記者係典禮完咗之後，梗係追住佢問反應，不過劉吳惠蘭淨係笑笑口咁拋低咗句「哈囉！你哋好」就急急腳上咗車。<br>冇咗劉吳惠蘭，懲教署就安排左三個畢業學員見記者，當冇個橙都有個桔！其中一位攞「金笛」獎嘅學員吳兆恒嘅身世好特別。今年吳兆恒只得22歲，佢自幼就因為父母雙亡，係保良局住咗半年，之後就俾一個警察家庭收養咗。<br>吳兆恒話佢由細到大未曳過，最多都係喺青少年反叛期時候，因為瞞住屋企人同同學仔一齊去牙科保健睇牙醫，唔同寄養姨姨去，驚寄養姨姨鬧佢，所以就離家出走去咗同學仔嘅屋企過咗一晚夜喎，佢話因為自己嘅成長經歷好特別，想將呢啲經歷話畀年輕嘅在囚人士知，就算家庭背景特殊，只要懷住正確嘅思想就唔會走上歪路，就好似佢咁！</p></body></html>