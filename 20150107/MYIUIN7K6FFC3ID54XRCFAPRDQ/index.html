<html><header><meta charset="utf-8"><title>Katy翻撻John即過夜</title></header><body><h1>Katy翻撻John即過夜</h1><p>【村姑大娛塘】美國女歌手Katy Perry同型男歌手John Mayer，自從大前年開始就離離合合多次，但都仲未厭，踏入新一年佢哋又再玩翻撻。兩位上周末前後腳出席朋友嘅飯局，全程Katy都糖黐豆咁黐到John實一實。翻撻之後佢哋就好似好心急過夜咁，John俾人發現完咗飯局後去咗Katy家過夜，到第二日下午四點鐘先至走，打12圈麻雀都唔使打咁耐啦。</p><p>Katy去年同情場浪子John分手後，曾經同音樂監製Diplo拍拖，但原來已經分咗手。John曾經喺電台訪問中講過，啲女人咁鍾意翻撻前男友，係因為寧願同個唔鍾意嘅人一齊，都唔夠膽試新嘢，仲話起碼知道男友家個廁所喺邊。咁佢今次去Katy家過夜，都會識路去廁所啦。<br>而Katy同前老友Taylor Swift反目成仇，除咗因為之前爭舞蹈員之外，佢哋兩個都同過John拍拖，今次John翻撻Katy唔翻撻Taylor，相信兩女仇恨又深啲！<br>撰文：李村姑</p></body></html>