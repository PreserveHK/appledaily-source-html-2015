<html><header><meta charset="utf-8"><title>老師叫苦 - 左丁山</title></header><body><h1>老師叫苦 - 左丁山</h1><p>政府卒之票控亞洲電視及一名董事（據悉係執行董事葉家寶），控罪包括由2014年7月1日至9月30日故意及無合理辯解下拖欠工資；董事涉嫌同意、縱容或疏忽於不發放工資。亞視欠薪，早已成為傳媒新聞，上到法庭，亞視代表實不知如何解釋，如亞視各位主要股東繼續不合作，不注資，不貸款俾亞視的話，亞視不知如何營運下去，以目前情況睇，可能已經技術上周轉不靈（technically insolvent）。<br>記者K講起呢單事件，十分同情亞視員工，原來佢幾年前曾經跳槽過亞視做記者，過吓曝光癮，在六時新聞出鏡，但做咗冇幾耐，發覺好唔對路，要乜冇乜，急急又搵過另外一份工作，走人先。佢話最近聽到，昔日亞視在邱德根時代傳聞有過限制員工用公司廁紙之事，今日仲慘，員工要自己買廁紙返工自用，簡直係聞所未聞。不過廁紙用得幾多錢吖，大凡一間公司推出限制員工飲咖啡、用廁紙等等慳錢措施，銀行家即刻睇到紅燈警告，準備收遮可也。<br>今年勞工市場好景，失業率偏低，亞視員工早走早着。以前時興農曆年過後，打工仔就會搵工跳槽。近日招聘網站Recruit調查發現，74%打工仔打算今年轉工，比例之高實在驚人，做乜要轉工呢？32%話要追求工作生活平衡（即是嫌棄太長時間工作），27%不滿現職工作環境，19%話晉升機會少，14%不滿意加薪幅度。至於轉工後，工作環境會否更好，工作時間是否會減少，其實係冇保證嘅，但起碼會加咗人工先啦。80後，90後打工仔，最緊要嘅係每周五天工作，要員工星期六返工嘅公司，已經out晒，平時放七、八點，唔緊要，但要做到晚上八點後，老闆即係想趕員工離職箒，做個現代老闆，留住人才，要懂得員工心態至得。有人以為做教師最多假放，夠輕鬆，殊不知並非必然，教中文、英文嘅老師因要改作文功課，經常在家改卷改到暈，左丁山就認識一位英文老師聖誕放假期間改作業，改英文卷，真係改到強顏歡笑，因為英文係主科，校長睇到緊一緊，不停催谷學生，英文老師自不然陪埋學生辛苦。不過有一位老師（通識）好幽默，佢對左丁山講「最辛苦不是改卷，而係帶學生到內地進行國情教育，了解祖國！」旅行都話辛苦？原來係一班學生上到大陸打開iPad、手機完全受防火牆困擾，睇唔到gmail，睇唔到YouTube，上網遇不少困難，有學生話：「乜祖國咁㗎，好彩我地住在香港！」上完大陸，年青學生更難與祖國心連心，老師話難以交差呀！</p></body></html>