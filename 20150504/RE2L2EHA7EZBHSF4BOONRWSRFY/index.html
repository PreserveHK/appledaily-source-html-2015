<html><header><meta charset="utf-8"><title>「民望高」爆seed因由（添馬男） - 添馬男</title></header><body><h1>「民望高」爆seed因由<br>（添馬男） - 添馬男</h1><p>食衞局局長高永文落區宣傳政改，遇上挑機阿叔，忽然情緒失控，全程被傳媒拍低，成為頭條，超「醜怪」。今次政改大龍鳳落區宣傳，荒腔走板，起初美孚誓師大媽跳《小蘋果》689抽水，到「堅離地」巴士巡遊已被插爆，政府立即變陣，由高調改為低調，拍住地區左派人士派傳單，以避開狙擊人士。殊不知高永文又忽然情緒失控，其他局長無論幾努力，都無法瀰補佢粗暴無禮面貌所造成之傷害。<br>大家有否想過，何以高永文忽然失控呢？佢唔係普通人，而係一個專業政客，靠「kissing baby」、討好傳媒群眾搵食之高官，情況猶如有傳媒在場周潤發被市民批評《賭神》爛片，佢會否大聲同市民理論，拋下一句「講完」就掉頭走？當然唔會，因為「專業」就係體現在呢個時候，通過化解矛盾，面對責難仍應對得體，由此直接得分。高永文是何許人？他是689政府內民望最高的問責官員，傳媒官場冠以「民望高」稱號，以示他擅長公關，無寶不落。高每次在鏡頭前總是眼神充滿情感及語調盡顯關懷，由此贏得本土大媽歡心。但細心分析，高永文之民望，係來自刻意經營，避開爭議，發表「阿媽係女人」式言論，加上其他豬一般的隊友太爛太差，才襯托出佢似番個正常人。所以當「無寶不落」的高永文要走入熱廚房，幫手宣傳充滿爭議性之政改方案時，肯定有壓力，而且心裏會抗拒。因整個落區大計甩漏兼高風險，隨時波及其他官員「丟架」失分。<br>高永文失控另一個主因是思想準備失當，首先林鄭宣稱方案有主流民意超過六成支持，簡直笑話，政務司司長在如此重大爭議問題上，竟隨意引用一個工聯會街頭訪問結果，調查冇任何科學及統計推論意義可言，刻意誤導公眾。但無理由呃人呃埋自己。成棚官員集體自我催眠，認為反對政改者均「別有用心」，係反對派在幕後策劃以阻止官員落區接觸市民。實情係三間院校及有線委託民調顯示，支持政改方案者四成七、八，反對三成七八，相差十個百分點，越年輕及教育水平高的越傾向反對，支持方案者從未佔主流，政府是自欺欺人，唔承認在普羅市民中，有獨立思考及真心反對政改的民意，佢地並非狙擊分子、社運及政黨中人，而是反對政改的一般市民。當高永文遇上阿叔挑機時，冇心理準備面對反對者，自然易失控。<br>至於阿叔「呃細路」指控，亦係導致高永文要爆嘅直接原因，眾所周知，政客做Show常用「抱BB搞細路」一招，一來視覺效果好，二來細路冇殺傷力，唔曉辯駁，易被政客抽乾水。高永文政改show由細路入手屬正路，但挑機大叔亦好精明，一句「呃細路」刺中政客死穴，高永文才急於反駁，越駁就越淆底，收唔到科就拂袖而去。<br>官員要搵食表面當然瞓身撐政改，但夜闌人靜時自己諗清楚，道理喺邊一邊，現時局面根本係大石壓死蟹，道理不在自己手中，官員理應更加謙卑乞求市民支持，而唔係隨街鬧人開拖，好學唔學學689，真係「忍唔住笑」。<br><br>添馬男</p></body></html>