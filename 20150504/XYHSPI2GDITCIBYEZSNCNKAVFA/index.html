<html><header><meta charset="utf-8"><title>政壹花生友：肥仔明反公投 - 花生友</title></header><body><h1>政壹花生友：<br>肥仔明反公投 - 花生友</h1><p>泛民原本打算由民主黨何俊仁發起嘅辭職公投，突然間出現好多變數，似乎有可能胎死腹中。咁又係，隨住學聯同學民都冇乜意欲幫拖，單憑泛民主派嘅力量，就算搞得成，市民都未必積極參與，怪不得有泛民私下都話，係咪應該趁勢唔搞仲好。<br>事實上，白鴿黨內都有分歧，花生友聽聞，身為普通黨員嘅前立法會議員李華明，最近仲去信中委會表明反對。<br>有白鴿黨中人話，呢次應該係肥仔明入黨以來首次畀信中委力陳己見。到底肥仔明封信嘅內容講啲乜？原來佢重提2010年五區公投，希望黨友引以為誡。</p><p>「是不成熟思維」</p><p>雖然當年白鴿黨冇參加，但佢話當年投票率其實得17%，一啲都唔夠代表性，仲話建制派會全面杯葛，係可以預料嘅，形容「所謂辭職公投是百分百一廂情願的不成熟思維」，佢仲話有其他壞處，但要待黨大會召開時再表述，呼籲何俊仁喺大會未有決定前，尊重黨內不同意見，唔應該進行任何籌備工作。<br>有白鴿中人話肥仔明咁樣去信中委都幾罕見，相信唔只代表個人、仲代表咗黨內部份溫和派嘅意見。原來白鴿黨有邀請過肥仔明出席中委解畫，但當日肥仔明因為有事而未有親身交代心路歷程。<br>花生友問過肥仔明，佢證實去信中委表達對公投嘅意見，仲話一直希望中委盡快就幾時召開黨員大會作決定，以免有唔同意見嘅人乾着急喎。<br><br>花生友</p></body></html>