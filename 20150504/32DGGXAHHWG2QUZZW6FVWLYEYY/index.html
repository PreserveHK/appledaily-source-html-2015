<html><header><meta charset="utf-8"><title>隔牆有耳：70歲畏高漢爭做包山王 - 李八方</title></header><body><h1>隔牆有耳：<br>70歲畏高漢爭做包山王 - 李八方</h1><p>一年一度長洲盛事太平清醮同搶包山比賽月底舉行，今年大會新增擂台獎，最快攞到3屆冠軍嘅參賽者就獲得呢個殊榮，吸引咗203名健兒參賽，當中女將有61人，打破歷年紀錄，最年輕嘅參賽者係18歲女將黃佩伸，佢原來係包山后黃嘉欣嘅攀山隊友，喺對方鼓勵下參賽，噚日訓練試爬包山，佢話自己較矮小，希望以力量取勝。<br>70歲嘅曾繁榮就係最大年紀嘅參賽者，佢話自己恨咗參賽好耐但畏高，連搭飛機都驚，噚日試爬3次先成功登頂，爬到手震，笑言希望賽事後有勇氣搭飛機。包山王郭嘉明繼續係大熱，但佢自稱噚日狀態一般，可能因年齡漸大，唔少新晉參賽者身手好靈敏，相信今年競爭激烈，目標係入到決賽。<br>包山后黃嘉欣就面對歷年來最嚴重嘅傷患，左臂同左腿都拉傷咗，今年目標係入圍，佢老公黎樂基噚日亦有支持老婆，黎樂基喺尼泊爾地震期間身處受影響嘅西藏日喀則市準備上雪山，好彩未登山逃過一劫，佢話如果早幾日上山就隨時遇到雪崩，平安返到嚟真係執番身彩。</p></body></html>