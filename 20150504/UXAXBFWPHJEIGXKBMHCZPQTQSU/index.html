<html><header><meta charset="utf-8"><title>女茶客反問陳智思：太太係中央幫你娶，如何？</title></header><body><h1>女茶客反問陳智思：<br>太太係中央幫你娶，如何？</h1><p>【本報訊】陪同律政司司長袁國強到香港仔宣傳政改的行政會議成員陳智思，稱是政府邀請他落區。陳昨日在區內一間茶樓派傳單，同行的政制及內地事務局副局長劉江華以「一人一票選特首」為口號，向茶客大力推銷政改方案，茶客張小姐聽罷反問：「係咪真係㗎？」陳遂「加把口」指社會不應再就政改爭拗，結果再被張反問：「如果你太太係中央幫你娶嘅，你如何？」</p><p>陳指一小撮港人不乖
</p><p>被張小姐反問後，陳智思以「等如我阿媽幫我揀」作回應，張立即指「阿媽同阿爺唔同」，又指「阿媽都要聽阿爺話」，但現時「阿爺唔相信我哋，香港人好乖㗎喎，係咪？」但陳智思就指有一小撮香港人不乖兼不信中央，張回應：「一棵樹咁大都會有枯葉，我哋唔應該為幾塊樹葉，冇咗香港個森林。」<br>陳智思與張小姐對話期間，不時提及中央，被張「提醒」指：「𠵱家香港係我哋香港人吖嘛，唔係中央香港人吖嘛！」張事後被問及如何評價陳的回應，她指不想批評別人，但強調自己一直視香港為家，很愛香港。陳則向傳媒表示，他樂意陪同落區，面對市民質疑中央為何不信任港人，他解釋，互信是需要大家行出一步。不少網民看過張與陳的對話片段後，留言讚張「功力深厚」，可一針見血指出假普選。<br>■記者陳凱迎 </p><p>陳智思與女茶客對話節錄</p><p>劉：劉江華　　張：張小姐　　陳：陳智思<br>　<br>劉：一人一票選特首喎！<br>張：係咪真係㗎？<br>陳：爭拗唔係咁好。<br>張：爭拗係唔好，但應該妥協囉！<br>劉：應該妥協，啱嘅啱嘅！<br>陳：應該先行出第一步。<br>張： 咁點解你哋唔行第一步呢？𠵱家香港係我哋香港人㗎嘛，唔係中央香港人。如果你太太係中央幫你娶嘅，你如何？<br>陳：其實等如我阿媽幫我揀……<br>張： No！阿媽同阿爺唔同，阿媽都要聽阿爺話。<br>陳：大部份人都唔相信中央……<br>張： 𠵱家係阿爺唔相信我哋，香港人好乖㗎喎，係咪？<br>陳：有一小撮香港人唔乖！<br>張： 一棵樹咁大都有枯葉㗎，我哋唔應該為幾塊樹葉，冇咗香港個森林。<br>陳： 明白明白，我都希望中央對我哋有信心。</p></body></html>