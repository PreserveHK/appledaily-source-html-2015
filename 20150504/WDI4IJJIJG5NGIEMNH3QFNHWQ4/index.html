<html><header><meta charset="utf-8"><title>隔牆有耳：與長者忘我舌戰民望高封變形俠醫 - 李八方</title></header><body><h1>隔牆有耳：<br>與長者忘我舌戰<br>民望高封變形俠醫 - 李八方</h1><p>特區出現變形俠醫，全城戒備注意！八方冇呃細路，事緣呢兩日政圈嘅八卦熱話，都係圍繞向來斯斯文文嘅食物及衞生局局長高永文，前日去牛頭角上邨宣傳政改時，罕有爆seed向唔肯袋住先嘅市民忘我還拖，「講完！」兩粒字加上拂袖而去，睇到唔少人眼擎擎，估唔到佢有咁「勇武」一面，有網民仲封咗民望高做變形俠醫，叫大家唔好激到佢嬲嬲豬。<br>咩話，睇緊呢篇文嘅你唔覺得民望高似變形俠醫？咪開口就鬧啦，聽八方講埋！八方同每個細路仔，都會講有人贊成、有人反對民望高激似變形俠醫；八方係問啲細路仔，點樣自己去分析，點樣贊成抑或反對，係用自己嘅獨立思考。講完！<br>噢，希望讀者體諒八方都係平常人，先至一時控制唔到情緒。冷靜落嚟講番正題。其實落過區嘅政界中人都知，遇到唔同意見嘅市民好正常，最緊要EQ高，先可以淡然面對；民望高向來比較受歡迎，冇乜受過市民當面對質，難免一有市民挑機就嚟料，按捺不住動真氣。</p><p>范太撐「係好真嘅人」</p><p>全國人大常委范徐麗泰噚日出席一公開活動時就話喎，有睇過民望高同市民過招嘅片段，力撐民望高係性情中人，相信當時佢俾人質疑呃細路，冇辦法再忍。雖然有人覺得官員無論如何都唔應該同反對嘅市民拗，一來咁嘅場合拗唔贏，俾人感覺亦唔好，「但我想講句，高永文係個好真嘅人」，話好理解佢點解情緒失控，民望高唔係一個政客，「佢用常人反應，但政客係非常人」。</p><p>李八方<br>mailto:pf_lee@appledaily.com</p></body></html>