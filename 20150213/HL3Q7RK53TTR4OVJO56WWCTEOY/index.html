<html><header><meta charset="utf-8"><title>隔牆有耳：I’m just齊昕CY女K.O.董伯　膺時事金句王 - 李八方</title></header><body><h1>隔牆有耳：I’m just齊昕<br>CY女K.O.董伯　膺時事金句王 - 李八方</h1><p>紅透半邊天嘅特首女梁齊昕，唔單止可以擔正做佢夢寐以求嘅電影女主角，最近人氣仲擊敗前特首、全國政協副主席董建華！雅虎香港噚日公佈近四個月以嚟嘅時事金句王排行榜，睇吓網民近期經常搜尋乜嘢人物同埋金句。齊昕接受報章訪問時嘅一句「I'm just齊昕」，不單成為萬能key俾人無限延伸，仲擊敗董伯伯「貴姓呀，陳生？」呢句無敵廢話。年紀輕輕已經擊敗國家級領導人，未來果然真係屬於年輕人嘅。如果齊昕可以喺大銀幕上再次演繹呢句金句，票房一定有保證。<br>雅虎香港分析去年十一月至今年二月期間嘅網上搜尋金句，相信可以預視一吓今年大家拜年時嘅話題，除咗齊昕同董伯伯問鼎首兩名，第三位係荒謬無極限嘅亞視執行董事葉家寶嗰句「香港人唔可以冇亞視」，真係勁揪過元秋。</p><p>「睇住呀」震懾排第四
</p><p>第四位係喺上海人踩人慘劇後，緊急應變中心安全主任梁國安講解市民救人時應該以震撼性聲音嗌「睇住呀！」以求自保。<br>而香港首富李嘉誠被問到係咪會收購亞視時，一句「你覺得我好得閒？」嘅無敵回應就問鼎第五位。跟隨其後係民建聯鍾樹根嘅「串流等如下載」，電腦知識令人滴汗。<br>日圓匯率創新低，近一季市民最常搜尋嘅目的地梗係日本，首三位經常搜尋嘅旅遊熱點依次係大阪、首爾、名古屋，東京第四，曼谷第七，台北第八。去旅遊梗係要搭飛機，港人最常搵嘅航空公司都係廉航，好似香港快運、樂桃、香草，可能係港人對國泰太熟悉，唔使搜尋已經識得打個網址啩。<br><br>李八方<br>mailto:pf_lee@appledaily.com</p></body></html>