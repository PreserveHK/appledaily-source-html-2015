<html><header><meta charset="utf-8"><title>隔牆有耳：扶輪馬拉松衝龍和道 - 李八方</title></header><body><h1>隔牆有耳：<br>扶輪馬拉松衝龍和道 - 李八方</h1><p>佔領期間，中環龍和道係「慈母」同佔領人士嘅攻防主戰場，事隔幾個月，市民又有機會喺龍和道衝衝衝喇！唔好誤會，八方講緊嘅係三月一日由國際扶輪3450地區同香港業餘田徑總會舉辦嘅「扶輪香港超馬拉松2015」，喺龍和道舉行香港首個認可嘅五十公里超級馬拉松賽事。今次比賽接受約一千名跑手參加，包括五十公里個人賽同五十公里團體隊際接力賽，後者規定四至八人參賽。點解揀龍和道？籌備委員會主席麥振業話，經過多番考察，認為龍和道位處香港經濟命脈嘅中環、金鐘交界，好適合搞大型賽事，仲話今次第一次搞就以五十公里作試點，未來幾年賽事目標會循序漸進到一百公里。</p></body></html>