<html><header><meta charset="utf-8"><title>每日一趣：邊個紅過都敏俊 - 李可強</title></header><body><h1>每日一趣：邊個紅過都敏俊 - 李可強</h1><p>無線電視出身的港產藝人鍾漢良，近期喺內地大紅大紫，風頭已經蓋過《來自星星的你》中的都敏俊教授。佢主演的電視劇《何以笙簫默》，一月十日上畫，至今網絡總播放量已經超過五十億次，遠遠超過去年《來自星星的你》在內地創下的二十億次紀錄。連鍾漢良都識得要轉型，TVB如果仲抱殘守缺，不單止唔少藝人要跳船，恐將成被時代拋棄的恐龍。<br>《何以笙簫默》改編自熱門網絡小說，故事講及男主角何以琛和女主角趙默笙的愛情故事，擁有大量粉絲。改編成電視劇後，製作方主攻網絡播放，有內地媒體披露，網絡收入占總收入接近九成。<br>播放過程中，有大量互動元素，例如網民可以同步即時評論（內地稱為「彈幕」），又有諸多網上粉絲群組，聚集人氣。雖然該劇有大量植入式廣告，但無損粉絲追劇熱情，劇中多項服飾、衣服、飲品熱賣，其中一款雞尾酒Rio，在劇集播放期間，日銷量激增四倍。該劇更在內地首創T2O模式（TV to Online），觀眾睇劇過程中，可以通過掃描app二維碼，同步網購。網絡電視將逐漸成為主流，傳統電視難以日益衰落。港視（1137）攞唔到電視牌，轉攻網絡，其實並非壞事。<br><br>李可強</p></body></html>