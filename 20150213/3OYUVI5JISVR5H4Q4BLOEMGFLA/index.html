<html><header><meta charset="utf-8"><title>黃美棋　童星跳級做打女</title></header><body><h1>黃美棋　童星跳級做打女</h1><p>【維基解密之重返電視】<br>繼耳目一新的《警界線》、《選戰》的爾虞我詐及略嫌失望的《童話戀曲201314》，港視在本周一起播出輕喜劇《我阿媽係黑玫瑰》，此劇更是童星出身的黃美棋重返電視的第一炮，幾歲已經於幕前演出，留學美國再回港，加入港視卻未獲發牌，美棋卻始終都是笑臉迎人。<br>撰文：藍文浩<br><br>童星出身的黃美棋重出江湖加入香港電視，粵語長片時代儆惡懲奸的香港本土女英雄亦捲土重來，成為港視劇集《我阿媽係黑玫瑰》的題材。《我》原本定案拍攝二十五集，卻因為港視發牌問題，一刀大改只剩九集，美棋回憶年多前準備開始拍攝時的緊張，她說：「啱啱接到個劇本時其實好興奮，因為個角色講我本身係一個醜女，滿面雀斑又好陰陰沉沉，後尾遇到師傅之後教我武功，就成為一個小女俠。」她續說：「接到個劇真係好開心，自己一直都好想試一啲打女嘅角色，對手仲要係小紅姐（惠英紅）、John哥（姜大衛）就更加好，因為同一班前輩合作可以偷到師。」</p><p>叠住拍兩套劇</p><p>John哥教落「最鋒利嘅刀都會有生銹嘅一日」，而這把剛鑄出的新刀亦努力將自己打磨，她說：「拍武打嘅戲，我哋專登要早一、兩個禮拜就排好嗰場戲，返公司有武指教我哋點樣打。不過去到現場有時會突然間改，當時其實我同時叠住拍緊《導火新聞線》，嗰邊收工就即刻去開《黑玫瑰》，轉妝轉頭就要即刻學一啲新動作，辛苦就唔辛苦，因為我覺得好好玩。」<br>雖說是喜劇，不過美棋說拍動作戲、吊威吔難免撞傷撞瘀，小紅姐就因拍《我》劇動作場面而受傷，美棋憶述當時情況說：「有一場話小紅姐要俾個肥妹責親，當時就整傷咗，現場大家都好緊張。因為小紅姐咁有經驗，咁擅於武打都就唔到，自己完全冇武功底所以都驚㗎，所以就要返公司排戲，同抽時間跟武指學好啲動作。」<br>新劇終有機會播出，不過只局限於網上平台，問到美棋對未來的展望時，她說：「當然係想繼續拍劇啦，因為我入返去（電視圈）都係因為呢個原因，電影都有客串過，希望有機會可以再拍多啲啦，不過其實自己最想係拍電視廣告，因為未試過，其實拍乜都得，食物、化妝品、衫，客戶覺得我啱就OK㗎喇。」<br>場地：園藝農場<br>服裝：Nice Claup<br>鞋履：mei</p></body></html>