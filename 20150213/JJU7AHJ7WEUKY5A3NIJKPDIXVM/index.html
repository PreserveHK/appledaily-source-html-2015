<html><header><meta charset="utf-8"><title>樓市爆煲藥引　出嚟喇租管</title></header><body><h1>樓市爆煲藥引　出嚟喇租管</h1><p>租務管制，簡稱「租管」，聽個名就知道是管住啲租金囉！但是點管呢？查實香港在亞洲金融風暴前實施過，到2004年先正式取消，不過樓市當年無乜起色，所以唔覺得取消咗有咩影響。今日樓價勁升，租金狂飆，見到劏房呎租豪宅價，先至走來話實施「租管」。針無兩頭利，租管有何利弊？ <br> <br>支持租管的原因：<br><br>租金年年升，人工就追唔上，個啲買唔起樓，又拎唔到公屋及唔合符居屋資格的夾心階層，無奈捱貴租，自然希望有租金管制啦，唔驚業主大幅加租呀嘛，免得「上屋搬下屋，唔見一籮穀」，再俾佣金、水電、裝修等等，大拿拿一萬幾千，對於捱貴租嘅市民，絕對唔係過眼雲煙。<br><br>唔單只咁，家陣啲租約通常一年生一年死，死約完咗，在樓市升到呯呯聲嘅時候，業主大條道理去加租，抱住「你唔租，出面大把人租」嘅心態，租客最終租唔起，被逼遷。如果有咗租管，業主係唔可以貿然斷租，要有理由想收返單位，呢個理由係證明單位是收回自住，如果唔係，要按市值租金租畀現有租客。<br><br>反對租管的原因：<br><br>從學術來講，干預自由市場，有違本港自由經濟的原則。但呢啲學術嘢與市民關係不大。貼身啲呢講，租務管制間接造成供應短缺，租金上升，最終弄巧反拙。<br><br>何出此言？持呢方面觀點嘅人認為，由於租金升幅被鎖死，業主在起租個刻，索性吊高口價，租金短期急升，租客率先受害。而且由於單位一旦出租，租管某程度保障租客為先，包括租金加幅有限制；租客唔滿意租金加幅可以搵政府仲裁。諸多制肘，業主唔敢亂租畀租客，索性丟空個單位喎！不過有啲人話，納空置稅咪得囉！<br><br>查實「租管」呢…就「順得哥情失嫂意」，幫到租客就得失業主，幫到業主就幫唔到租客，要在兩者間取平衡，勁難，所以講咗咁耐，都未有咩大進展。</p></body></html>