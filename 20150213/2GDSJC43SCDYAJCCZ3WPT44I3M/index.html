<html><header><meta charset="utf-8"><title>約舊情人開餐勁風騷靚佬湯會彭妮露　收唇印</title></header><body><h1>約舊情人開餐勁風騷<br>靚佬湯會彭妮露　收唇印</h1><p>荷李活影星湯告魯斯（Tom Cruise）與西班牙女星彭妮露古絲（Penelope Cruz）屬過氣情人，兩人分手逾十年，近日卻難得相約飯局，同場還有來自墨西哥的性感女星莎瑪希恩（Salma Hayek），只見靚佬湯離去時笑容燦爛，嘴角更有唇印，認真艷福不淺！</p><p>靚佬湯○一年跟第二任妻子妮歌潔曼（Nicole Kidman）結束夫妻關係，剛好與彭妮露古絲因合拍《魂離情外天》（Vanilla Sky）打得火熱，懶理被指狐狸精的彭妮露與靚佬湯愛得癡纏，可惜雙方的情侶關係只維持三年多，當時曾有傳是馬修麥康納希（Matthew McConaughey）介入才致分手。</p><p>四萬咁口</p><p>已經五十二歲的靚佬湯近年緋聞不斷，自從跟第三任老婆姬蒂荷姆絲（Katie Holmes）離婚後，仍不時傳出桃色新聞，月前便指他睇中相差三十載的年輕片場助手Emily。隨住情人節將至，靚佬湯竟被發現相約舊愛彭妮露到倫敦的高級餐廳晚飯，同場還有另一著名女星莎瑪希恩，兩女不約而同塗上鮮紅唇彩，表現相當風騷。<br>彭妮露撇下影帝丈夫積維爾巴頓（Javier Bardem）會舊愛，當三人食飽後卻分頭走人，場外就有大批記者守候，當戴上黑超的靚佬湯先行步出時，現場閃光燈閃個不停，還發現他嘴角旁邊有個紅色唇印，懷疑是舊愛私人醒，但不發一言的靚佬湯只向記者報以燦爛笑容，隨即便匆匆上車離去。<br>不消一會，莎瑪希恩即拖住彭妮露離開餐廳，不知是否約會被撞破的關係，彭妮露不時避開鏡頭及尷尬苦笑，當她臨走前有跟莎瑪擁抱道別，之後便由保鑣護送下各自登車走人。 <br>撰文：哥羅</p></body></html>