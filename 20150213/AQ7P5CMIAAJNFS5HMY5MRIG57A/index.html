<html><header><meta charset="utf-8"><title>馮仁昭四圍超：《阿郎》25年再聚發哥舞鬥張艾嘉 - 馮仁昭</title></header><body><h1>馮仁昭四圍超：《阿郎》25年再聚<br>發哥舞鬥張艾嘉 - 馮仁昭</h1><p>要揀一套你想睇嘅賀歲電影，今年似乎都好難揀，周潤發、吳君如、吳鎮宇各佔山頭，不過要揀一套心水暑期電影就易好多，毫無疑問應該係《華麗上班族》。<br>呢套由杜琪峯執導、張艾嘉編劇兼主演嘅暑假檔期電影，仲要有埋幕後音樂總監羅大佑㖭。係咪睇落個個都熟口熟面呢，冇錯，就係大約二十五年前由呢四個人合作拍咗部經典嘅電影《阿郎的故事》，今次《華麗上班族》仲加入咗陳奕迅（Eason）同湯唯。<br>一向拍攝都市愛情喜劇有一手嘅杜sir，今次會造就發哥同張艾嘉、Eason同湯唯呢兩對人有愛情線，加上一系列辦公室政治嘅勾心鬥角，反映人性嘅黑暗面，劇力同張力都應該非常有睇頭。如果都嫌唔夠賣點，咁杜sir拍歌舞片夠煞食啦，好演技加唱歌跳舞，原來真係有得諗。</p><p>場景灰暗昏黑</p><p>今次流出一段大約三十三秒嘅《華麗上班族》片段，場景灰暗昏黑，好有舞台劇嘅氣氛，應該係想打造一個刻板的工作環境。戲中演公司高層嘅發哥同張艾嘉，眉梢眼角都係老謀深算，舉手投足都係演戲，發哥恰如其份嘅演出，點都好過佢講唔鹹唔淡嘅潮州話。賣點係歌舞當然就唔少得一場大型舞蹈場合，發哥同張艾嘉都會上場跳番part舞，真係諗起都想睇。<br>撰文：馮仁昭</p></body></html>