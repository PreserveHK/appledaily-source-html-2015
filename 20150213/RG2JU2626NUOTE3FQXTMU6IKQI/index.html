<html><header><meta charset="utf-8"><title>買奶粉 - 曾志豪</title></header><body><h1>買奶粉 - 曾志豪</h1><p>寫完〈終於一百日〉，老婆以為我瘋了，杞人憂天，無謂至極。與其擔心小B長大以後唔理你這樣虛無的問題，倒不如研究吓，阿B是否拉了便便？<br>「咁臭，應該便便了吧？」我問。<br>「不一定，呢隻尿片本身好臭，因住食詐糊。」老婆一副權威姿態。<br>「你又話呢隻尿片好出名？」<br>「呢隻尿片就係出名臭囉。」<br>老婆，我想食臭豆腐啊！<br>朋友問曾小B飲甚麼奶粉，我很艱難的讀了一次，朋友茫然不知所以，我唯有把牌子串出來，朋友很憂慮：「你是否在淘寶買了蘇文大學相關產品？點解未聽過？」<br>的確，這隻牌子的奶粉，市面零售商店罕見蹤影，因為這是一隻德國奶粉。<br>話說曾小B本來飲用市面常見的大牌子奶粉，一直相安無事，但這只是爸爸的一廂情願。深謀遠慮的媽媽每天上網和各方媽媽交換情報：A牌子奶粉好像有問題，B牌子奶粉好像太甜易肥，C牌子奶粉會讓BB容易脾氣暴躁……媽媽組成陣容龐大的奶粉提名委員會，最後篩選出兩隻德國牌子的奶粉，再交由我這個選民爸爸，二揀其一，我要真奶粉！<br>這個時勢買奶粉很容易產生誤會。話說我一次過買了六盒德國奶粉，店員打量了我一眼，平靜的說：「你小心過唔到關。」<br>我呆住了，甚麼意思？過關？等等，你難道以為我走水貨嗎？天啊！我廣東話正到無朋友，你無理由以為我係大陸人吧？OK，OK，最新檢控數字，原來有四成的水貨客是香港人……但這位姐姐，我瘦到成條柴，哪來力氣走水貨呢？<br>不過，我這樣瘋狂買德國奶粉，其實算不算和德國的BB爭奶粉？我和掃奶粉的大陸人，其實有無分別？<br>無分別，當BB肚餓時，那種哭聲，彼此一樣，無分別。</p></body></html>