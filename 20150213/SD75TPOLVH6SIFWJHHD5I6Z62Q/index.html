<html><header><meta charset="utf-8"><title>婚禮勁多贊助祖藍情人節輕鬆娶亞男</title></header><body><h1>婚禮勁多贊助<br>祖藍情人節輕鬆娶亞男</h1><p>現年三十五歲的王祖藍和年輕五歲的國際華裔小姐冠軍李亞男明日禮堂行禮，後日在迪士尼酒店筵開五十多席，這個童話婚禮保守估計豪花逾百萬，可是新郎和新娘同是藝人着數特別多，酒席、婚紗、禮餅和蜜月等統統有贊助，祖藍娶妻，收埋禮金隨時賺一大筆。</p><p>王祖藍與李亞男去年底在無綫台慶做求婚大龍鳳，事後被踢爆早已籌備結婚。「藍男戀」等了又等，明午終於拉埋天窗，一對新人當天會在九龍塘浸信會行禮，後日則在香港迪士尼樂園酒店擺酒。祖藍和李亞男昨日到九龍塘一間婚紗店為早前拍下的蜜月節目宣傳，花俏look的祖藍和露腰李亞男風騷現身，十指緊扣出場，如預演婚禮。</p><p>估計慳200萬</p><p>祖藍去年宣佈迎娶李亞男為妻，籌備婚禮過程中，廣告商爭相贊助贈興，兩人由頭到腳都不用愁，除婚紗禮服、飲宴食物、賓客紀念品、禮餅、珠寶首飾，甚至蜜月假期都有贊助商包辦（詳見附文），一對新人後日在迪士尼酒店擺的五十多席婚宴，場地租用又有優惠折扣，所以祖藍娶妻至少慳回約二百萬，再收回到賀親友的禮金，分分鐘荷包有進賬。近日祖藍重新裝修於二○○三年中豪花一千三百四十萬買下大埔雅景花園獨立洋房，作為婚後愛巢，但裝修期間卻發生拗撬要鬧上警局，上月爆出支付尾數時超支七成，屋內又有漏水情況，祖藍報警求助。不過這次擺酒有賺離場，正可補貼超額的裝修費。<br>倒數婚期僅餘一天，祖藍和李亞男昨日亮相時，兩人都容光煥發，他們出場即獲贊助商先後送上情侶搭飛機禮包、貴賓候機室Permit、拍節目影下的相集和香檳杯，單是收禮物都收到手軟，難怪祖藍識做的說：「嘩，今日真係又食又拎呀！」婚宴贊助水蛇春般長，祖藍逐一數出來：「包括度蜜月、當日紀念品、場地有折頭，仲有食物、婚紗、餅卡、珠寶同雪糕等等。」祖藍卻強調當日安排的傳媒自助餐是自掏腰包：「呢啲我真金白銀畀錢。」<br>祖藍指最大開支是婚宴，他還把婚宴升級：「畀好多錢，每圍五位數。」到底贊助慳了多少？他說：「其實冇乜，今年人工幾乎都冇晒，預咗度完蜜月之後所有嘢要重新開始。」祖藍指到歐洲三星期蜜月旅行的機票住宿都得到贊助商升級。問到祖藍歐遊會否給老婆無限額信用卡？他笑着說：「去得歐洲都任佢碌，但佢好慳家，身上冇乜嘢名牌。」</p><p>自爆失眠要減壓</p><p>準新娘李亞男昨上台發言時自爆心情緊張，祖藍亦出現失眠情況，他近日開始放輕鬆減壓：「由佢啦，𠵱家最想係可以skip晒所有步驟，直接去度蜜月，自己嘅難忘回憶一世嘅，最緊要盡興啦。」祖藍近日不停增添賓客人數，他表示藝人賓客約佔三、四成左右。可會讓無綫直播婚禮？祖藍說：「唔會啦！現場記者房會有直播畀大家睇！」<br>另外，祖藍和李亞男昨活動後即分道揚鑣，祖藍捧走活動收到的花籃，與女助手往附近取車離開到附近吃壽司，然後再往工作，昨晚六時許他再會合李亞男及親友們在明天結婚的九龍塘浸信會進行綵排。<br>採訪：羅德光、王連連<br>攝影：吳耀輝、陳順禎</p></body></html>