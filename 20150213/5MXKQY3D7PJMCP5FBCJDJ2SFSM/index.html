<html><header><meta charset="utf-8"><title>職場慧眼：安永風波 - 張慧敏</title></header><body><h1>職場慧眼：安永風波 - 張慧敏</h1><p>一班現職及已離職的員工，一封「安永香港稅務部員工」署名登在報紙的公開信，鬧得熱烘烘，紛紛競猜究竟誰是何小姐？究竟阿何小姐犯了甚麼大過錯？「沒把時間花在開拓市場，而是把時間用在辦公室政治，分黨分派，顛倒黑白是非，把稅務部的公平和團結徹底破壞。」<br>《蘋果》記者來電問我意見，我答鹵莽幼稚，於事完全無補之餘，反令事件更難解決！先旨聲明，我完全不知道事件來龍去脈，更加不知道何小姐是何許人也，她是否那個部門主管合夥人根本不是重點，問題在於投訴的是沒有任何機構不論大小能夠避免的現象，即使家庭宗族一樣不能倖免。辦公室不是遊樂場，幼稚園都有聯群結黨同你玩不同佢玩，何況職場？除非大鑊飯人人三十六，職場本來就是競技場，當中必須有競爭有較量有高低有勝負，該如何公平及團結？講到底，管理層重視的，是業績！只不過做法手法君子與小人確實可以有天地的差別，所以我一直堅持，揀工不如揀老闆，跟錯肯定冇前途兼冇運行。<br>既然夠膽豁得出去搞大件事，何解鬼鬼祟祟吞吞吐吐欲言又止，連矛頭指向都不敢指正？不是以為玩到咁大還有日後可以好相見，所以「留一線」咁天真吧？真正夠「團結」應該全個部門一齊辭職來「示威」，何須花錢登廣告？年年咁多畢業生前仆後繼爭入的安永，會有幾驚冇人肯入來做？管理層對一切怎會一無所知？就是因為瞭如指掌才會大安旨意！員工真要的話走一早走咗啦，講來講去得個講字很明顯根本不是想走，旨在威嚇嚇唬。畏首畏尾有前冇後又無謀，一趟渾水潑出去之前可曾想過「局面」可以點收科？只能爛尾收場！<br><br>張慧敏<br> http://www.facebook.com/HKcareerdoctor </p></body></html>