<html><header><meta charset="utf-8"><title>隔牆有耳：愛妻號錢果豐陪買餸 - 李八方</title></header><body><h1>隔牆有耳：<br>愛妻號錢果豐陪買餸<br> - 李八方</h1><p>本地街市噚日朝早恢復出售活雞，唔少傳媒都喺各大街市扑咪，睇吓市民係咪搶住去買新鮮雞，其中屬政商界同娛樂圈名人買餸熱點嘅九龍城街市，就最多傳媒守候。繼早前遇到知名大導演杜琪𥧌親自去買雞後，八方噚日又有收穫嘞！<br>話說等候期間，八方突然喺街市門口撞到港鐵主席錢果豐，一心以為佢都係雞迷，所以喺有活雞出售後嚟搶雞啦，問落先知道，原來佢到場主要係陪太太買餸囉，並唔係為雞而去街市。呢位廿四孝老公仲笑笑口話喎，查實太太煮乜嘢就食乜嘢㗎嘞，都冇理到係新鮮雞抑或冰鮮雞，事實佢對此亦無乜所謂，似乎最重要係有得食，而佢最終都冇買到活雞返屋企。</p></body></html>