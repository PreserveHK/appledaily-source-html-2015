<html><header><meta charset="utf-8"><title>政壹花生友：「公我贏　字你輸」 - 花生友</title></header><body><h1>政壹花生友：<br>「公我贏　字你輸」<br> - 花生友</h1><p>作為一個花生友，原本對班政治人物言行抽吓水係無可厚非，但係花生友覺得，抽水有時唔好太離譜，次次都係「公我贏、字你輸」，咁抽水法就唔係好合理囉。好次最近民主黨何俊仁話政改投票後，會辭職公投，就有班熱血友同勇武派，玩「公我贏、字你輸」抽民主黨水喎。<br>何俊仁話政改投票後，會辭職發動變相公投，好多人包括班熱血友、勇武派，即刻喺網上抽水，話投完票先辭職，有乜用呀？！！不過花生友就覺得，熱血友、勇武派咁抽法就有問題嘞，因為有人同花生友講，曾幾何時，教主毓民喺佢個網台節目話，民主黨如果喺政改投票前辭職公投，就係要開條路畀政府，等公投輸咗就大條道理投共，就政改方案「袋住先」，於是成班熱血友、勇武派即刻就喺網上出post，話邊個喺政改投票前辭職公投，就係鬼。</p><p>乜都唔搞又鬧</p><p>輪到何俊仁宣佈，政改投票後先辭職公投，班熱血友、勇武派又話喎，投完票先公投有鬼用，狂鬧民主黨想搶光環、搶選票、肯定係鬼、點都唔投民主黨。即係咁講，係咪只要逢係民主黨、何俊仁帶頭做，不論喺政改投票前或者投票後搞辭職公投，都係錯先？咁不如乜都唔搞，齋否決政改就算囉！點知有民主黨人同花生友話，「乜你唔知早排班熱血友先鬧我哋齋否決乜都唔搞，係政棍、飯民、冇X用咩？」對住熱血友，認真大家就會輸。<br><br>花生友</p></body></html>