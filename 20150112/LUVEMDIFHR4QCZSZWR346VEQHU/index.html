<html><header><meta charset="utf-8"><title>睇吓鮮：李超人也離開時 - C+B</title></header><body><h1>睇吓鮮：李超人也離開時 - C+B</h1><p>如果《叮噹》係本地配音卡通嘅象徵，橫跨香港60後、70後同80後嘅兩三代人嘅回憶。本港首富李嘉誠都夠資格，代表香港創業同致富嘅精神。<br>李嘉誠連續17年登上《福布斯》香港富豪榜第一位，身家暴漲至335億美金，標誌住香港人成功同發達秘笈，甚至連強國人都封李超人為偶像。去搜弧或者百度網搜尋，就有好多「十個李嘉誠成功之道」或者「香港首富李嘉誠」嘅金句。路經中環長江集團中心，會發現時不時有強國遊客開心selfie，因為就算不見李超人真身，都要睇吓佢總部係點。<br>長江（001）同和黃（013）上星期公佈重組方案，大家嘅重點落在兩間新公司長和、長地都係喺開曼群島註冊，變相遷冊。強國網民嘅反應，不比香港巴打、絲打反應慢。有強國巴打留言話「超人絕望喇？」、「係咪走佬」甚至「要跑嗎？走得了麼？」明明兩地一河之隔，網絡又有審查，點解心水仲同清過香港嘅同胞。李超人冇正面回應遷冊問題，仲話兩間公司仲會繼續喺香港上市。不過，有分析話超人舉動對香港經濟前景睇淡，並且明剃習總眼眉。外媒《金融時報》亦有話兒，報道講大集團分拆唔係乜新事，但今次係李嘉誠對新公司嘅部署，意味英國資本企業喺香港時代終結。大家講到咁欷歔，香港人唯有袋住李超人對特首689嘅評語：「try hard！」<br><br>C+B<br>本欄逢周一刊出</p></body></html>