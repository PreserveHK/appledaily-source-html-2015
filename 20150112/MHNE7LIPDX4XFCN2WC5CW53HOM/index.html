<html><header><meta charset="utf-8"><title>隔牆有耳：戴耀廷徵集雨傘夢出書 - 李八方</title></header><body><h1>隔牆有耳：<br>戴耀廷徵集雨傘夢出書 - 李八方</h1><p>當香港教育要接受國家嘅監督、《中英聯合聲明》突然「失效」、香港人嘅共同願望竟然係喺8.31人大決定下落實普選？咁鬼光怪陸離，難怪有人話呢個世代越嚟越似George Orwell講嘅《1984》。面對持續79日嘅雨傘運動歷史隨時被竄改，佔中發起人戴耀廷Benny（圖）諗緊將港人對雨傘運動嘅紀錄結集成書，保留歷史原貌。</p><p>「勾結」外國出版社</p><p>Benny話，為咗更好記錄雨傘運動同香港民主發展，正透過facebook收集各界民主夢、雨傘夢，大家可以就今次嘅雨傘運動透過文字、圖畫、照片等，喺佢新成立嘅fb Page展示，page名稱叫「雨傘夢 Umbrella Dream」，佢會整理市民提供嘅資料，有條不紊將資料結集成書。<br>本書嘅意念仲係好初步，賣幾錢、幾時出版、喺邊度有得賣都係未知數，比較有眉目嘅係佢正同外國出版社聯繫，由對方負責出版，所以呢本書會係英文書。大家唔使擔心帖文一定要寫英文，事關Benny會負責埋繙譯，唔知外界係咪又會話佢勾結外國勢力？</p></body></html>