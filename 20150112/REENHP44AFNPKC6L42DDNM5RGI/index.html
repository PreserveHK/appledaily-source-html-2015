<html><header><meta charset="utf-8"><title>隔牆有耳：處男撈魚　唔識用陰力民望高做唔成金魚佬 - 李八方</title></header><body><h1>隔牆有耳：處男撈魚　唔識用陰力<br>民望高做唔成金魚佬 - 李八方</h1><p>如果有朝一日食物及衞生局局長高永文要退休，似乎佢都只可以重操故業做番醫生，唔可以做「金魚佬」咯！嗱，八方口中嘅「金魚佬」係正當人家，即係擺檔畀小朋友撈金魚嗰啲叔叔。點解人稱民望高嘅高永文，冇呢個發展潛力？無非都係因為佢，唔識用陰力囉，撈魚唔成得個「窿」！<br>民望高噚日真係由朝到晚忙到無時停。佢先喺凌晨5點幾凍冰冰撲入打鼓嶺，視察本地活雞檢查站嘅臨時運作情況。據聞在場人士見到局長現身都好意外，估唔到佢咁上心。之後佢就轉去東涌主持「昂步棧道2015」籌款活動開幕，繼而由新界西去番新界東，去到大埔出席冬日慈善行活動時，仲試玩撈金魚㖭呀。</p><p>獲市民贈魚笑咪咪</p><p>據同為冬日慈善行活動主禮嘉賓嘅立法會漁農界代表何俊賢話，當民望高喺大埔水陸墟現身時，有啲小朋友叫局長玩撈金魚，局長雖然話自己未撈過，都順應民意處男下海。原來佢唔知個網係紙，唔係真嘅魚網，結果唔識用陰力，一撈就穿咗個窿，乜都撈唔到，相反何俊賢就一撈千金。<br>零魚穫當然令民望高好尷尬，但有民意支持，果然零舍不同。有市民見局長咁可憐，即場將自己嘅魚穫轉贈，等佢一嚐金魚佬滋味。見到局長之笑咪咪，就知條金魚令佢幾咁happy。民望高嘅政助話，局長撈魚後仲轉戰港島出席兩個活動，一日到黑無時停。</p><p>李八方<br><br>mailto:pf_lee@appledaily.com</p></body></html>