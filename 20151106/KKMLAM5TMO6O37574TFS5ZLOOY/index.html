<html><header><meta charset="utf-8"><title>隔牆有耳：黃士心着拿督服巡舖 - 李八方</title></header><body><h1>隔牆有耳：黃士心着拿督服巡舖 - 李八方</h1><p>獲檳城元首「敦阿都拉曼」77歲華誕受封為DSPN拿督咁巴閉喎，難怪康泰旅行社創辦人黃士心興奮得咁交關，噚日仲特別着上新訂製嘅拿督套裝，喺康泰旅行社金鐘總社巡遊，同大家分享喜悅。八方聽聞，唔少員工聞「督」而至，爭住同新任拿督合照呃like（圖）。<br>有人奇怪點解黃士心會獲封拿督？當然同佢大力協助推動馬來西亞旅遊有關。佢早於1979年開始，每年引進唔少香港同中國內地遊客，去馬來西亞檳城同其他城市觀光遊覽，據聞總數過萬，同時又執筆寫過旅遊工具書介紹當地景點，包括《馬來西亞玩番天》。咁樣幫手hardsell，難怪獲任拿督咯。</p></body></html>