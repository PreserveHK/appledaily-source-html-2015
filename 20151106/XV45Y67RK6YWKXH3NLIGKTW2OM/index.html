<html><header><meta charset="utf-8"><title>體壇拾趣：控衞大戰居里勇挫CP3</title></header><body><h1>體壇拾趣：控衞大戰<br>居里勇挫CP3</h1><p>周三NBA常規賽西岸大戰，賽前開季四戰全勝嘅勇士同快艇對壘。今場波亦係兩大控衞之戰，結果史堤芬居里（Stephen Curry）繼續着火，三分11射七中攻入全場最高嘅31分，力壓基斯保羅（Chris Paul，CP3），領勇士主場以112:108擊敗快艇，開季五戰全勝。</p><p>勇士挫快艇開季五戰全勝</p><p>居里喺今場波第一次起手就命中三分，不過打咗唔夠三分鐘就因為兩犯要埋場邊唞唞；到第二節出番嚟居里醒神晒，完半場前入三分兼搏埋對手犯規就最精采。到咗下半場居里繼續係關鍵先生，勇士喺第四節初段一路落後，居里淨番五分鐘引咗D佐敦（DeAndre Jordan）出嚟三分線，crossover後又中三分將比數反超前至100:99。之後戰情繼續緊湊，但居里喺完場前一分鐘又入三分，助勇士喺呢場西岸大戰擊敗快艇。其實快艇嘅CP3表現都唔差，今場波入24分兼有九次助攻，但對住着晒火嘅居里真係被比下去，現階段數NBA最強嘅PG，都仲係非居里莫屬。<br>經過今仗後，居里已經連續78場常規賽射入三分波，追平前魔術球員丹尼斯史葛（Dennis Scott）排喺歷來第四位；另外佢開季五場常規賽共入28球三分，亦係前無古人。勇士喺西岸獨領風騷，呢邊廂速龍就喺東岸威晒，佢哋繼續刷新隊史最佳開季紀錄，周三以103:98作客擊敗雷霆，一樣係五戰全勝。</p></body></html>