<html><header><meta charset="utf-8"><title>隔牆有耳：有得去心愛嘅Ocean Park立會流會　林鄭：喜出望外 - 李八方</title></header><body><h1>隔牆有耳：有得去心愛嘅Ocean Park<br>立會流會　林鄭：喜出望外 - 李八方</h1><p>自稱「官到無求膽自大」嘅林鄭月娥，講嘢越嚟越放。之前引用《真福八端》話堅持做「正義」工作好易受責難，話天堂已為佢預留位置；噚日立法會流會後，林鄭出席海洋公園新水上樂園動工致辭時，竟然話對流會「喜出望外」，畀佢有時間去到心愛嘅海洋公園，但表明，係個人意見，唔代表政府立場。<br>噚日立法會，議員提出將防賄條例納入適用於特首，一早到場嘅林鄭，代表政府答辯，點知11點幾輪到佢發言時，社民連梁國雄要求點人數，最終因唔夠人而流會收場。當大家以為林鄭等官員一定好嬲時，轉頭林鄭已速逃立法會，趕去海洋公園出席新水上樂園動工禮。</p><p>親暱呼「鳴煒」</p><p>佢致辭時話呀，即使有啲議員唔拉布，個會預料亦歷時5、6個鐘，佢以為一定嚟唔到，仲委託蘇錦樑代佢主持動土儀式，點知立法會竟然流會，佢話一般嚟講，立法會因法定人數不足流會，佢會好失望，「不過今次呢，我就喜出望外，因為我可以嚟到我心愛嘅海洋公園，出席呢個咁重要嘅日子」。在場人士無不譁然，但林鄭補充：「以上純屬我個人立場，特區政府嘅立場對於立法會流會仍然係表示失望」。政府新聞處之後發放嘅林鄭致辭新聞稿，係冇咗呢段爆肚內容。<br>可惜林鄭走時冇回應，點解對海洋公園咁鍾情？但好明顯，佢對同樣出席動土儀式嘅海洋公園副主席劉鳴煒好親暱，致辭時叫佢「鳴煒」。八方都想問句鳴煒，對有傳出任創科局副局長嘅消息點睇？但鳴煒事後急急腳走人冇開腔。<br><br>李八方<br>mailto:pf_lee@appledaily.com</p></body></html>