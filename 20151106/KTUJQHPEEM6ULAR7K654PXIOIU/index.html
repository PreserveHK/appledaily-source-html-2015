<html><header><meta charset="utf-8"><title>婦女銀袋日　穿金又戴銀</title></header><body><h1>婦女銀袋日　穿金又戴銀</h1><p>禮拜日沙田九草兩泥賽事，草地用最狹窄之C加3跑道作賽，睇番上季11月9日婦女銀袋日亦係用C加3欄，當日九場轉彎路程賽事，其中八場有一至三檔馬上名，而且合力交出四W，可見內檔馬優勢甚大。至於跑法上，後追馬絕對唔蝕底，好似「搖錢樹」、「星航渡」、「包裝鬥士」、「觀自在」等都係入直路後從中後叠衝上反先對手，靠後勁食糊嘅馬咪睇小。<br>今戰列陣馬中，頭場「金銀花」係全場唯一曾於C加3欄上名之參戰馬，憑較佳場地性能可重開勝門。另外，十場「奮鬥雄心」上仗正是於C加3欄用後追跑法勝出，今次等番同一移欄再跑，有機會再下一城。<br>至於泥地方面，馬會曾於周二進行翻土工程，預計場地狀況與10月18日相近，當日兩匹泥地頭馬「好精神」及「一哥」都係靠追建功，三場「領先直前」及四場「威勢之寶」等擅跑泥地之後上馬值得優先留意。</p></body></html>