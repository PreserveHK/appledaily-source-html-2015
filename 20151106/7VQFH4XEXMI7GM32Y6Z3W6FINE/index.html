<html><header><meta charset="utf-8"><title>專家論勢：炒股主題齊湧現</title></header><body><h1>專家論勢：炒股主題齊湧現</h1><p>大家上周仲係停晒手，忍了又忍、等了又等，先等美國議息，再睇十三五，結果個市靜到幾乎休市都無人發現；轉下眼，所有炒股主題都在今個星期出現，公安拉人封艇、人行post舊文，再來一個習馬會，突然之間非常熱鬧。<br>周初先來公安將私募一哥澤熙投資話事人徐翔被帶走，徐翔相關股，包括即將入股，但未開股東會通過的中國七星（245），拖累中港股市下跌，但跌唔夠一日，第二日就有反彈，就好似呢個已經唔再係風險咁。<br>周二深夜有台灣媒體率先披露，國家主席習近平與台灣總統馬英九將於本周六在新加坡會面，習馬會概念股爆升無懸念，A股計，相關股份已經爆升咗兩日，未有停嘅迹象。對個市影響似乎無乜，一來可能係根本唔知佢傾乜，二來舊文已經蓋過所有！<br>周內最刺激消息莫過於周三人行post舊文，大家當新嘢炒，港股最多升過700點，但人行清澄後，港股升幅收窄，但滬綜指對人行澄清簡直是無視，越升越有之下，埋單更升逾4%；這個升勢更延至昨日；雖然單嘢好似係人行無恥推舊文，但點解呢個時候出現，確係耐人尋味。個市對個消息反應係……升完可以再升。<br>總結下市場對三個消息反應，市場將消息解讀為利好多過利淡，對利淡消息解讀為已預期的風險，嚟緊IMF會討論人民幣入SDR，若結果無令大家失望的話，相信市場將會以「好消息」，多過「預期內」待之。</p></body></html>