<html><header><meta charset="utf-8"><title>【飲食籽】七款港人創作雪糕　龍蝦湯味有驚喜！</title></header><body><h1>【飲食籽】七款港人創作雪糕　龍蝦湯味有驚喜！</h1><p>天氣熱辣辣，最啱之唔係食杯雪糕！最近喺香港君悅酒店茶園Tiffin，竟然畀我搵到七款「估你唔到」新口味雪糕，包括有椰子龍蝦湯、黑啤煙肉朱古力、墨西哥辣椒奶油粟米、牛油果羅勒、黑松露焦糖、Egg Benedict及海鹽焦糖配爆谷口味。原來呢幾款新口味，係早前酒店搞嘅雪糕創作公開比賽中嘅得獎作品，全部都係香港人創作出嚟。Tiffin嘅雪糕全部都係handmade，用蛋黃、忌廉及奶等每日新鮮即製，甜品師傅話，要「實現」咁多款新口味都有難度，反覆試咗好多次先成功。</p><p>好似椰子龍蝦湯味，就用咗龍蝦湯及泰國椰子做，味道方面，仲係「估唔到」咁夾！未食前都驚會有腥味，但第一啖反而有好濃嘅龍蝦湯味，再慢慢滲出椰子香甜，中和番龍蝦鹹味，唔會搶咗對方風頭，出乎意料之外好味。試埋另一款「黑啤煙肉朱古力」，煙肉用焦糖漬過，香甜又脆口，配埋南澳洲黑啤，食咗幾啖先有淡淡的黑啤回甘味，好過癮！不過，女士們如果唔慣咁重口味嘅話，可以揀「牛油果羅勒」，羅勒味道清新，夏天食就最fresh！<br><br>記者︰黃依情<br>攝影︰楊錦文<br><br>香港君悅酒店茶園Tiffin<br>灣仔港灣道1號君悅酒店閣樓</p></body></html>