<html><header><meta charset="utf-8"><title>體壇拾趣︰Darryl「人車合一」強戰澳門</title></header><body><h1>體壇拾趣︰<br>Darryl「人車合一」強戰澳門</h1><p>澳門大賽車常客歐陽若曦（Darryl）今年會參加國際汽聯GT世界盃，對手有李英健、方駿宇呢啲港產車手。噚日佢就去咗奧海城出席戰車展覽揭幕禮，車迷今、明兩日都可以去睇吓佢架檸檬茶戰車，仲可以試揸模擬器，同埋有機會贏到澳門大賽車門票。</p><p>惡鬥李英健、方駿宇</p><p>講返下周五開始嘅澳門賽車，Darryl話成年都揸住同一架Aston Martin，對部車已經好熟悉，所以係一個優勢；而且因為今年賽事升級做世界賽，水平提高咗，位位對手都係星級人馬，所以冇話邊位車手要特別留意，最緊要做好自己。對於下年嘅計劃，佢就話鍾意揸GT，所以想衞冕GT亞洲賽，仲話一定會繼續參加澳門大賽車。不過，Darryl唔係揸開Formula E，所以出年10月想喺香港跑番場就難啲，但都會大力支持喺中環嘅香港站。<br>至於同日年僅19歲嘅香港車手蘇誠峻（Matt Solomon）亦有現身另一個活動，佢將會係唯一一個玩澳門F3嘅香港代表。呢位香港、澳洲混血兒今年已經跑咗全季F3歐洲賽，佢形容今次可以去澳門賽車好似發夢咁，因為六歲開始已經睇澳門大賽車㗎喇。</p></body></html>