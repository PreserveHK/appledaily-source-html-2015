<html><header><meta charset="utf-8"><title>在美國影子裏 - 左丁山</title></header><body><h1>在美國影子裏 - 左丁山</h1><p>習馬會在新加坡香格里拉酒店舉行，李顯龍左右逢源，見完習近平講外交大事，又與馬英九在書展茶聚，成個超級聯繫人咁款，梁振英拍馬追唔上，鬼叫你係習大大馬仔，永遠冇法子與波士平起平坐嘅咩！<br>香格里拉大酒店屬嘉里集團旗下，大股東郭鶴年家族在星馬顯赫一時，李光耀生前都俾面幾分，郭家同中國共產黨有六七十年深厚關係，中國無甚銀両，周恩來周圍撲水撲外匯之時，又碰到歐美抵制，就曾秘密委託郭鶴年在海外買糖，迂迴運返大陸。周恩來點解咁信郭鶴年？皆因郭父（早逝）又曾秘密幫忙過共產黨也。六四之時，外資紛紛從中國撤離，只有北京國貿大廈（香格里拉所在地）繼續開工，你估係意外咩。<br>有此淵源，郭鶴年在新加坡香格里拉請客都得，唔駛習先生馬先生宴會AA制，不過國家大事梗係開公數嘅啦，唔駛勞煩私人請，郭先生下次到台北香格里拉請馬先生吃飯，又係另一回事。<br>習馬會之後，台北親綠傳媒似乎對馬英九諸多挑剔，顯得十分小家，雖然馬英九不是甚麼大政治家，但佢呢一次如果講公關分數，都搶贏習大大噃，譬如習大大擺慣款唔會輕易見記者，當記者冇到，內地傳媒唔敢出一句聲，呢次記者會由國台辦主任張志軍主持，照稿宣讀，草草收場，反而馬英九親自答記者問題，任拍任影，盡顯開明作風，在大陸宣傳方面，為台灣贏得不少分數，據講馬英九記者會在大陸有直播，令馬英九在內地「爆紅」，此則是台灣的意外收穫。<br>「習馬會」有乜實際影響，目前好難講，形式大於實際，但形式就是訊息，今次立下先例，後有習朱會、習蔡會都唔定，如要話可以幫國民黨扭轉選舉劣勢，未免過份大想頭，但在台灣大選前先有「習馬會」，然後國民黨候選人訪問華盛頓，可見，美國係好想兩岸領導人坐低會談，唔好製造台海緊張嘅。70年前之蔣毛會若無美方保證毛澤東安全，毛澤東周恩來一定唔會走去重慶，70年後，美國仍然可以保護台灣，故此蔡英文老早訪問咗華盛頓，依家輪到朱立倫，試問世界上有邊一個國家地區進行大選前，候選人要去美國見吓美國官員㗎？金融時報報導，美國國務院已向民進黨表明，「唔好製造麻煩！」國務院又表明歡迎習馬會，美國最希望台海和平，台灣保持現狀，不獨不統，不得挑釁大陸，蔡英文條氣唔順，都要揸頸就命。</p></body></html>