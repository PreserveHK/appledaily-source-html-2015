<html><header><meta charset="utf-8"><title>雨傘周年　不枯也不散王宗堯：喚醒港人繼續發聲</title></header><body><h1>雨傘周年　不枯也不散<br>王宗堯：喚醒港人繼續發聲</h1><p>【雨傘革命】去年今日，胡椒噴霧與催淚氣瀰漫金鐘令香港變天，演藝人紛紛站出來聲援爭取真普選的學生和市民，大家以雞蛋撼高牆，最後卻因政府清場，令遍地開花的雨傘運動告一段落；一年過去，今天是雨傘運動一周年，熱血的港人未忘初衷，曾經走在前線的王宗堯、捱過催淚彈的卓韻芝、聲援過年輕人的「民主女神」葉蘊儀和譚小環，都再次勇敢地走出來，支持真普選的心不死！</p><p>今日是雨傘運動一周年，去年今日，政府用胡椒噴霧與催淚彈鎮壓爭取真普選的民心，向來對政治冷感的演藝人被喚醒良知，紛紛站出來挺學生和市民，周潤發、梁朝偉、劉德華等巨星都發聲，不少演藝人更走上前線，跟市民一齊同心抗爭。當日走在前線的王宗堯，因為良心令他行出來，在雨傘運動中走入龍和道跟學生並肩作戰。日前他在將軍澳接受本報訪問，回首當日說：「呢件事發生嘅時候，大家好團結好齊心，當然亦有好多分化，但你會見到香港嘅獅子山精神，突然間湧現番出嚟，有啲沉睡緊或向來冇咁關注香港嘅人，都喚醒番佢哋嘅良知，令更多唔同嘅人敢言，發聲表達立場。」</p><p>「重新選擇都揀呢條路」</p><p>雨傘抗爭一年，最後被政府清場落幕，王宗堯說：「當然你話成個政局有冇變過？我覺得係冇乜變過，可能更令大家覺得氣餒咗，冇咗嗰種一鼓作氣嘅力，亦可能有人因為呢個原因，坐大咗自己嘅信心，超然咗自己有嘅權力。」不過他慶幸目前仍有言論自由：「呢樣暫時係香港好嘅地方，仲可以捍衞，仲可以發聲。」<br>在雨傘運動開始時，不少演藝人站出來，可惜最後敵不過封殺令的威脅，無奈地選擇收聲甚至轉軚，王宗堯則堅持忠於自己：「我因為同聲同氣俾人叫男神，過去一年多咗關注同工作機會，但我始終覺得自己係香港人，我依然會做一個忠於自己、講事實同企喺啱嗰邊嘅態度，就算重新選擇，我都揀呢條路。」<br>問到有否試過被人禁聲？他坦言：「善意有好多，好多關心我嘅人講，難得有機會令人關注你做戲，小心啲唔好過火，唔好扼殺機會；惡意亦都遇過，有人叫我不如離開，但我唔想走，呢個係我嘅屋企，嚟緊會點真係唔知，但我會時時提醒自己，若果你都唔勇敢，就會令大家覺得連嗰點點聲音都冇埋。」</p><p>卓韻芝：抗爭必須長時間</p><p>才女卓韻芝去年參加佔中，由灣仔藝術中心走到金鐘聲援，卻在毫無準備下吃了人生第一枚催淚彈。阿芝日前重遊舊地，看到馬路熙來攘往後說：「由橋望落去條路好短，但當日中彈，用對腳流住眼淚咁行就覺好長！」<br>阿芝難忘中彈一幕，她說：「我行到金鐘橋底，前面已有人噴胡椒噴霧，我身上只有布袋同一支水，突然天上有催淚彈，冇人有暴力行動，但有人就選擇將暴力升級，我好唔開心！」情況惡化，大家守望相助遞口罩、保鮮紙和雨傘，阿芝撐起雨傘站在鐵馬前線：「以為只係嚇我哋，跟住催淚彈再嚟，仲喺我腳側邊，我望住朋友流眼淚，點解會咁對我？好似俾人一拳打埋嚟！我呃婆婆唔返去食飯，事實當時我用水係咁洗眼。」<br>365天過去，雨傘運動早已清場，阿芝說：「我冇強烈紀念感覺，唔會覺得件事完成或過去，我唔會用清場釐定成敗，抗爭必須長時間。」這一年阿芝覺得心更平靜，她說：「對好多事唔會再驚訝，慣咗好荒唐，社交平台多咗推動嘅活動，呢啲就係力量。」早已不信政府的阿芝，直言雨傘運動令巿民學會要有組織發聲，她說：「我當日行前唔係好奇或逞英雄，政府同人民有鴻溝，係佢逼我哋，對立狀態係序幕，再逼我哋都會再走出嚟，爭取普選亦唔會放低，已植入心中。」<br>採訪：何慧斯、比華利<br><br>《雨傘一周年》:  http://umbrella.appledaily.com </p></body></html>