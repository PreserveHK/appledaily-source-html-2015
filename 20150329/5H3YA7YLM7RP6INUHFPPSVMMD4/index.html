<html><header><meta charset="utf-8"><title>新鮮魚片頭：占士邦預告揭身世玄機</title></header><body><h1>新鮮魚片頭：<br>占士邦預告揭身世玄機</h1><p>由森文達斯（Sam Mendes）執導嘅占士邦系列第24部電影《007：鬼影帝國》（Spectre）喺本港11月5日先上映，雖然仲拍緊，但電影公司噚日已經放咗首條預告俾影迷止癮。今集繼續由丹尼爾基格（Daniel Craig）做占士邦，不過預告片有好多懸念，唔熟邦片嘅觀眾可能睇唔明。<br>片段起初見到占士邦喺上集嘅家鄉天凶城搵番一啲個人物品，發現一張神秘舊照片，好可能同佢嘅過去有關，有網民就估占士邦仲有個失散兄弟。之後占士邦就走去搵喺《新鐵金剛之量子殺機》（Quantum of Solace）走甩嘅奸角Mr. White，問佢有關秘密組織鬼影帝國嘅事，被對方警告佢嘅處境危險似玩火。喺預告結尾，由基斯杜化華茲（Christoph Waltz）扮演嘅鬼影帝國首領同佢講「歡迎占士，好耐冇見」，暗示兩者有關係。而意大利女星莫妮卡貝露琪（Monica Bellucci）扮演被占士邦殺死嘅殺手遺孀，莫妮卡都有喺預告現身兩秒。<br>撰文：多雪花</p></body></html>