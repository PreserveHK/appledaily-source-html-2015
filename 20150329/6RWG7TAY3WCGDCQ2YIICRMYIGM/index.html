<html><header><meta charset="utf-8"><title>大棋局：亞投行想搞邊科 - Mr. Tregunter</title></header><body><h1>大棋局：亞投行想搞邊科 - Mr. Tregunter</h1><p>現時世界嘅金融體系，若從職能角度而言，可以分為四層。分別係：國際清算銀行（Bank for International Settlements，BIS）、國際貨幣基金組織（International Monetary Fund，IMF）、世界銀行集團（World Bank Group，WBG）同金融穩定委員會（Financial Stability Board，FSB）。<br>其中WBG係做借錢出街嘅角色，扶貧、振興、救災咩名堂都好，總之就係做貸款。唔同地區有唔同嘅開發銀行，例如亞洲開發銀行、歐洲復興開發銀行、美洲開發銀行、加勒比開發銀行等等。區域性開發銀行同WBG冇直接統屬關係，但姑且可權作總行同分行概念理解。<br>上述金融機構，大部份成立於二戰後期，即1944年布雷頓森林協議後，美國係主要牽頭者。當談及世界現時嘅金融體系，往往會有美國玩晒的印象，正因為呢個原因。用《少林足球》嘅講法，也就係「球證、旁證、足協全部都係我嘅人，點同我打呀？」<br>由中國牽頭搞嘅亞洲基礎設施投資銀行（Asian Infrastructure Investment Bank，AIIB）同亞洲開發銀行同類，屬於地區性多邊開發銀行。明乎此，自然明白AIIB相對於現時世界金融體系只係其中一點，單靠AIIB要改變現行金融秩序猶如蚍蜉撼樹。實際情況係中國作為世界工廠要告一段落，自工業革命後新崛起國家都要經此階段，跨得過，會躋身一流強國。但做廠最驚係養大個廠後斷單，我哋現處於世界經濟增長第三波末段，透支未來同玩浪費都無法再刺激需求情況下，中國面對嘅困局比過去做世界工廠之國都要嚴峻。<br>所以AIIB嘅實際意義，用通俗講法，就係輔弼中國由世界工廠妹過渡為世界地盤佬。中國GDP的構成，有50%係投資，包括起樓、起高鐵、起公路等等。要保持GDP唔好急插，除咗加大借貸去谷M2外，另一條路就係將國內起無可起之事轉去國外做，好嘢當然益自己人先。以上係GDP層面。<br>AIIB現時法定資本雖然係美元，將來借錢出街幫人起基建時，如無意外將會慢慢推用人民幣計價同結算。要各國養成用人民幣習慣，係人民幣國際化戰略一部份。以上係人民幣國際化層面。<br>話AIIB會衝擊美元體系乃言過其實，但跛鱉千里，中國現時要做嘅就係在球證、足協外加一個副旁證，2015將會係有象徵意義嘅一年。<br><br>Mr. Tregunter</p></body></html>