<html><header><meta charset="utf-8"><title>樂香園：難捱日子即將到臨 - 海迪</title></header><body><h1>樂香園：難捱日子即將到臨 - 海迪</h1><p>上星期恒地（012）馬鞍山新盤開售，有慈父以超過700萬元買入一單位，形容是畀年僅3歲兒子「將來結婚用」，理由係「唔知廿年後咩世界」，所以買定先。這句說話背後嘅邏輯，即係未來廿年無論發生咩事，兩韓開戰又好，全球經濟陷衰退都好，香港樓價都會反地心吸力，唔會跌？<br>當泡沫持續一段時間，市場就會傾向將其合理化，97年如是，08年次按風暴亦如是。大家甚至會提供各種具創意的理由，來說服自己「今次和上次係唔同㗎」。例如話而家香港樓市有內地人來買，97年沒有這因素。但這樣的論調，其實是假設內地人對港樓的需求屬於「結構性」，即有實質需要、不論樓價升跌都會keep住買，頂住個市。你覺得合唔合理？事實上，當樓價轉勢時，內地客的需求亦只會和一般投資者一樣，很快就冰封。<br>還有發展商經常強調的建築費和人工貴的問題，這說法就更不合理。建築費能否轉嫁畀用家，其實全視乎當時發展商的定價能力，當樓市轉勢，他們的成本當然有可能無法全數轉嫁，還未計建築費、人工等成本，根本唔係fix死，而是會隨市場需求調節。<br>海迪身邊絕大部份財金朋友，都對今次股災憂心忡忡，指大市至此已唔識估底，連美債都升穿兩厘，五大asset classes無處可逃，唯有揸cash避難。現時已不是市場波動咁簡單，實體經濟遲早現形，在港元較其他周邊地區升值、引發的內部通縮壓力下，假設聯滙不變，這當中帶來的衝擊，將會無可避免由本港早已高得危危乎的資產價格來承擔。<br>海迪都希望自己以及身邊所有朋友睇錯，惟如無意外，未來一段日子將相當難捱，保重。<br><br>海迪</p></body></html>