<html><header><meta charset="utf-8"><title>中環在線：許漢忠幫純官手加盟新創建　年薪810萬 - 李華華</title></header><body><h1>中環在線：許漢忠幫純官手<br>加盟新創建　年薪810萬 - 李華華</h1><p>今時今日，年逾花甲都可以再創事業高峯！講緊嘅係機管局前行政總裁（CEO）許漢忠，鄭家純（純官）旗下新創建（659）噚日宣佈，委任許漢忠做執董兼副行政總裁，下月1日生效，年薪810萬元。<br>純官似乎幾鍾意請一啲經驗老到嘅人幫手，好似新創建𠵱家CEO曾蔭培，佢原先喺警務處任職38年，做到警務處處長，2003年底退休，半年後就去咗新創建，至今有11年，佢今年都已經68歲。</p><p>航空界內人脈廣</p><p>至於即將加盟嘅許漢忠，今年64歲，佢喺航空界無人不識，18年前已經係港龍航空嘅CEO，2007年過檔去機管局做CEO，舊年中正式離任。佢話唔做機管局之後，曾經講過將會繼續關注航空業，亦隻字不提「退休」，果然仍有一番雄心壯志。<br>聞說，佢喺港龍負責內地航空市場咁多年，關係人脈相當唔錯，亦一早認識純官，咁啱新創建前年年底斥資超過23億元，買入北京首都機場（694）近24%H股，純官請佢幫手管理機場同埋其他物流生意，都順理成章。<br>純官對許漢忠都唔錯呀，根據機管局年報，截至2014年3月底止年度，許漢忠年薪618萬元，𠵱家純官畀810萬元年薪許漢忠，薪金多咗三成，當然過檔喇。<br>之不過，許漢忠以往咁多年都係坐正做CEO，算係一人之下，去到新創建，除咗老闆純官、純官阿仔鄭志明，上面仲有CEO曾蔭培，唔知佢慣唔慣呢?<br><br>李華華<br>mailto:LiWaWa@AppleDaily.com</p></body></html>