<html><header><meta charset="utf-8"><title>愛恨20年黎智英：賣《蘋果》一世做契弟</title></header><body><h1>愛恨20年<br>黎智英：賣《蘋果》一世做契弟</h1><p>「每日一蘋果，冇人呃到我」。每一啖《蘋果》，是踢爆權貴醜聞的禁果、是緊貼民生脈搏的生果，也是牛鬼蛇神口中的毒果。自95年創刊以來，《蘋果》無懼封殺，走過輝煌，不斷犯錯、不斷改過，毋忘公義，也愛市場，在讀者笑罵聲中，走進第二個10年。20周年，我們訪問了《蘋果》創辦人、開國功臣、讀者，甚至曾是本報的「仇家」，分享眾人心裏的《蘋果》。</p><p>雨傘運動以後，黎智英辭去壹傳媒主席及《蘋果日報》社長所有職務，希望盡量不要讓他的政治取態牽引報紙走向。「我覺得巿場是更需要《蘋果日報》，但不等於說《蘋果日報》要走到極端立場」。他知道自己是個比較激進的人，要與《蘋果》區分，報紙今後應走中間路線，以免被邊緣化。</p><p>「同事憑良知操守做嘢」
</p><p>「若邊緣化了，看我們報紙也是同樣信念的人，那麼，you are preaching to the converted，向同樣價值觀的人講嘢，你對社會的用處好細」。<br>「會不會令人覺得你轉軚？」記者問。<br>「我自己是沒辦法轉軚的，我覺得不是轉軚」。他辭職是因為覺得自己行得太前，若自己的傳媒變了自己的聲音是不健康，因為傳媒是社會的聲音。<br>現時香港政治形勢影響《蘋果》廣告，社會走向保守，黎智英說今後報紙生存與向前行既靠員工也看廣告。「你們的同事，今日沛敏（總編輯陳沛敏）好，Dee哥（社長葉一堅）好，會拿着他們的良知、操守及價值觀去做嘢，做到幾時會冇得做，他們會話我知，或者我真是蝕到冇辦法再蝕，咪冇辦法囉。或者廣告斬晒，現在好多廣告已是embargo，以後任何廣告都不來，咁咪冇得做囉。」<br>「經歷《台蘋》賣盤那件事，最初賣最後又不賣，讀者與同事都好想問黎生一句：你是不是真的不會賣（香港）《蘋果》呢？」記者問。<br>「我絕對不會賣，我講了不會賣就不會賣，《台蘋》那事，是因為我搞電視，別人有眼看到的，我搞電視搞了3年都無牌，都上不到個頻道，我賣咗之後3日便上到，你看到那個政治迫害是幾大，一個民主的地方，有個咁大政治迫害，我還有甚麼，吓，我意興闌珊呀我」。<br>「那香港呢？」<br>「香港絕對不會賣，我怎可能賣箒，我賣了一世做契弟，我需要那些錢來做契弟咩？我又不是冇得食，我冇得食都不會做契弟啦，我咪去打工囉」。</p><p>「港人不會放棄民主」
</p><p>爭取民主是長遠的事業，「若果報紙要轉軚，要舔大陸，我寧可不做，即使所有巿民都要舔大陸，我們唯一不舔，我會堅持做覺得對的事情。你說，我們沒有了黎智英，報紙到底會不會不一樣呢？不會冇咗我，到底我最後都是老闆來的，如果走到完全好似其他傳媒咁做，我自己睇唔過眼，無奈之中，可能我都會執咗佢，或者唔做都唔定喎，但這機會少到無可再少，我不相信香港人會放棄爭取民主，更唔相信我們夥計會放棄爭取民主」。<br>■記者冼麗婷</p><p>蘋果20年　企硬我敢言<br> http://20.appledaily.com  </p></body></html>