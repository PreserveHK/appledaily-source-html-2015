<html><header><meta charset="utf-8"><title>馮仁昭四圍超：兩月失兩至親吳若希外公離世 - 馮仁昭</title></header><body><h1>馮仁昭四圍超：兩月失兩至親<br>吳若希外公離世 - 馮仁昭</h1><p>吳若希兩個月內連失兩至親，年僅23歲嘅佢連番受到打擊！繼4月中吳若希外婆因老人病逝世後，原來佢嘅外公喺周一（15號）因爆血管離世，享年75歲。吳媽媽於3月尾炒車入院，估唔到媽咪大步檻過，外婆同外公卻相繼走了！</p><p>痛哭失聲</p><p>據知，吳若希嘅外公周日喺屋企暈低，幸好當時吳若希嘅舅父喺身邊，即刻送老人家入院，可惜延至周一走咗。彌留其間，吳若希喺大隻仔溫家偉陪同下，喺醫院通宵陪伴外公，短短兩個月連失外婆同外公，吳若希難過到痛哭失聲。<br>外公死後，吳若希喺微信悼念：「大前天和外公吃飯，前天送了新電視給他，昨天他還很開心到處跟別人講外孫女送了電視給他……剛好一個月，我想外公應該是想外婆了，想把開心的事告訴她。」<br>噚日馮仁昭致電向吳若希求證，佢話：「唔好意思，唔答得你！屋企有事發生，我處理到，放心！」問到媽咪係咪知道外公走咗？佢話：「都係咁，唔答啦。」期後她用短訊回覆：「感謝大家關心，阿公年紀大老人病於上星期天過世，其他詳情不欲多談……謝謝支持！」<br>撰文：馮仁昭</p><p>蘋果20年　企硬我敢言<br> http://20.appledaily.com  </p></body></html>