<html><header><meta charset="utf-8"><title>求驗客手記：勁到被命名遠古星系CR7閃爆銀河</title></header><body><h1>求驗客手記：勁到被命名遠古星系<br>CR7閃爆銀河</h1><p>球迷將基斯坦奴朗拿度簡稱為C朗，而CR7亦都係呢位葡萄牙球星嘅另一外號。最近有天文學家將一個最古老、最遠嘅銀河星系命名為CR7，難道地球人終於知道C朗係嚟自外太空呢個秘密？</p><p>天文學家認表揚C朗</p><p>其實呢個銀河星系叫CR7唔係因為C朗，但又唔係完全冇關係。CR7銀河全名係叫宇宙紅移七號（Cosmos Redshift 7），而唔係（Cristiano Ronaldo）；專家估計呢個星系喺宇宙大爆炸發生之後冇耐就誕生，距離地球有成129億光年咁遠，簡單啲講就係一個好古老、距離好遠同埋最光亮嘅銀河星系喇。<br>不過為佢命名嘅歐洲天文學家都補充話，之所以用CR7呢個簡稱，靈感某程度係嚟自C朗。呢個科學家團隊亦係喺位於葡萄牙里斯本嘅一間大學度做研究，亦有表揚C朗呢位葡萄牙球星嘅意思。據講其中一位天文學家仲借勢大讚C朗：「CR7（今次真係指C朗）比起呢個人類所知最光最遠嘅銀河星系，仲要耀眼三倍。」</p><p>同囝囝慶生晒溫馨照</p><p>我哋返番去地球，睇吓繼續喺呢度生活嘅C朗先。佢最近好開心，啱啱喺自己個社交網站度話畀球迷知，星期四係佢囝囝嘅五歲生日，兼上載埋一張佢哋瞓喺吊床嘅合照，都相當溫馨。<br>C朗喺上星期代表葡萄牙國家隊踢埋歐國盃外圍賽之後，終於可以唞唞。雖然早排西班牙《阿斯報》有民意調查顯示，過半數受訪者都認同皇馬應該賣走C朗，但C朗本人就冇打算走人，仲相信喺來季可以同新帥賓尼迪斯好好合作。<br>有指賓帥會以加里夫巴利作為皇馬嘅進攻核心，係咪真就要到時先知，不過已經有人公然挑戰C朗喺皇馬陣中嘅一哥地位，哥倫比亞名宿艾斯派拿話，C朗唔應該霸晒全部罰球射，要讓啲畀前者嘅同胞占士洛迪古斯（J-Rod）：「J-Rod喺皇馬嘅第一季踢得好好，只係皇馬成隊波整體演出唔掂。我認為C朗應該畀J-Rod多啲處理罰球嘅機會，雖然對一位一季可以入5、60球嘅球員（C朗）係唔應該說三道四，但好多時某啲位置嘅罰球其實由J-Rod去踢係更好。」</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>