<html><header><meta charset="utf-8"><title>體壇拾趣：萌爆劉靈玲「彈」起何雯娜大戰新女神</title></header><body><h1>體壇拾趣：萌爆劉靈玲「彈」起<br>何雯娜大戰新女神</h1><p>中國嘅「彈網女神」、26歲嘅何雯娜自出道以嚟，一直都係公認嘅靚女；但係強國成13億人口，又點只何雯娜一個靚嘅彈網選手呢？最近，中國彈網隊又有個靚女成功上位，佢就係喺今年世錦賽贏到女子個人彈網亞軍嘅劉靈玲，就連《新浪》都特登同佢做咗個專訪。</p><p>幾年前，劉靈玲仲係個稚氣未脫嘅細路，企喺何雯娜隔籬都仲係毫不顯眼；但係估唔到𠵱家21歲嘅劉靈玲已經搖身一變，成為新一代嘅「彈網女神」，簡直全身都散發住一股仙氣。對於自己嘅外貌，劉靈玲都不知幾有自信，佢話：「其實我都冇特別注意人哋點讚我㗎，不過我一直都覺得我專揀老竇同阿媽嘅優點遺傳。其實我都好貪靚，所以我對自己個樣都幾有自信嘅。」不過唔知係咪察覺到自己係以彈網選手嘅身份接受訪問，佢之後即刻加番句：「不過作為一個運動員，我都係希望大家關注我嘅實力多啲。」<br>大家咪以為劉靈玲淨係得個樣，其實佢嘅彈網技術都唔差。佢喺2002年先開始接觸彈網呢項運動，但係2009年就可以躋身國家隊，真係冇番咁上下實力都做唔到。雖然佢今年喺世錦賽贏到女子個人彈網亞軍，但係大家都唔好以為下年里約奧運實會見到呢位靚女呀，因為中國隊內部競爭好激烈，稍為鬆懈就可能會冇咗奧運嘅參賽資格。面對冠軍級前輩李丹同何雯娜嘅競爭，劉靈玲都未驚過：「我覺得競爭可以令我進步。比起其他隊員，我嘅大賽經驗梗係唔夠啦，但我勝在夠後生、有衝勁。我會喺未來嘅訓練更加努力，希望可以表現得好啲。」當然，劉靈玲嘅目標唔只係拎到奧運嘅入場券啦，佢已經放下狠話要贏冠軍！</p></body></html>