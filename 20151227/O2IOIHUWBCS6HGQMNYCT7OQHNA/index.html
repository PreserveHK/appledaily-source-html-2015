<html><header><meta charset="utf-8"><title>【動大事2015】四哥齊昕兩巴掌　爭米戰邊個Win</title></header><body><h1>【動大事2015】<br>四哥齊昕兩巴掌　爭米戰邊個Win</h1><p>喺2015年，娛樂圈發生咗好多事，總括嚟計就有幾件大事，而咁多件事分別有唔同嘅獎。<br><br>首先講兩巴「獎」：<br><br>第一巴「獎」係要頒畀四哥謝賢，當日佢哋拍攝無綫節目《四個小生去旅行》，之後喺8月出席記者會，四哥就打咗曾江一巴，仲誤傷埋胡楓，而剩低嘅一個小生Joe Junio，全程揸實支咪，就算佢冇大獎，都要頒個專業精神獎畀佢。<br><br>第二巴「獎」要頒畀特首之女梁齊昕，佢喺萬聖節當晚同朋友仔去中環夜浦，飲多兩杯就畀記者重重包圍，之後齊昕嘅朋友就打畀龍蝦媽，即係特首夫人梁唐青儀，點知龍蝦媽到場帶齊昕上的士嘅時候，就畀齊昕打咗一巴，呢一巴真係唔知震驚咗幾多萬，所以呢一巴「獎」好值得頒畀佢。<br><br>今年嘅至痛金獎，就要頒畀阿Sa(蔡卓妍)喇，因為喺9月佢同陳偉霆嘅戀情玩完，有傳就係陳偉霆搭上內地女星趙麗穎，不過阿Sa就堅稱冇第三者。<br><br>有人分手都有人有新戀情，新晉新人金獎就由Mandy Lieu奪得，佢撻著洗米華(周焯華)，同洗米嫂隔空鬥法，兩個都同時懷有華種，仲要兩個都係女，其實都鬥到難分難解，但喺12月中，Mandy就高調回港，仲同洗米華高調一拖，令洗米嫂徹底死心，堅決搞離婚。<br><br>而新晉新人銀獎就由李澤楷奪得，佢今年8月被爆同新歡遊曼谷，仲同新歡喺街頭攬鍚。<br><br>今年仲有一個獎叫自稱人渣獎，咁就當然由自稱人渣嘅周永恆攞到啦，佢舊年被爆背住阿Yu(趙頌茹)，撻著第三者Ruby(劉依靜)，仲上埋阿Yu娘家搗亂，被控普通襲擊罪成，被判監兩個月，緩刑18個月，出到嚟嘅時候，周永恆成個人笑晒咁。<br><br>不過就有人笑唔出喇，就係成龍之子房祖名，舊年8月因為涉嫌容留他人吸毒被捕，最後獲「輕判」半年監禁，今年情人節前夕出獄，疑有特別特待遇，有四部公安車為佢開路，避開傳媒追訪，不過隔日就開記招道歉。</p></body></html>