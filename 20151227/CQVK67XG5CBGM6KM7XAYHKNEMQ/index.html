<html><header><meta charset="utf-8"><title>【先達收風】聖誕禮物手機排名榜　摺機有按鍵老竇老母最Like</title></header><body><h1>【先達收風】聖誕禮物手機排名榜　摺機有按鍵老竇老母最Like</h1><p>聖誕節剛剛過咗，今年大家收禮物成績如何？找來三禾電氣老闆Simon吹水：「往年好多男女朋友，都喜歡買部平平哋的手機，作為互相交換的聖誕禮物；今年情況好特殊，這種男女互換手機情況，明顯降溫了！反而買手機畀爸爸、媽媽的人多了很多！」肥通又覺得啱數喎！追男、追女都好，都係高消費項目，又點及對自己阿爸、阿媽好嚟得實際？<br><br>四部阿爸、阿媽最愛手機，排名先後次序為Samsung Galaxy Folder（$1,780）、HTC Butterfly 3（$2,280）、LG V31（$1,780）及Sharp SHV31（$1,480）。<br><br>Samsung Galaxy Folder穩佔首位原因，係佢使用摺機設計，有大大個數目字粒按鍵，所以好適合老人家傳統打電話習慣，但另一方面，佢又係行Android底兼有觸屏，所以就算要開Whatsapp家庭群組，老人家都可以Add埋入去睇！Simon話：「其實摺機款都冇玩好多年，其實只要設計型仔一點，隨時後生仔都會用埋一份！」<br><br>第二位的HTC Butterfly 3，相對較適合曉玩手機，對硬件有要求的父、母親大人！雖然是二千頭價位，不過規格拍得住好多機王級手機！5.2吋（2,560 x 1,440）2K屏幕，配上Qualcomm S810八核心處理器（2.0GHz四核心 + 1.5GHz四核心），主鏡頭靚玩2,020萬像素、F2.2光圈，支援4K拍片功能，前置視像鏡頭都是1,300萬像素、F2.0大光圈，一樣可以做到4K拍片！再加埋192kHz/24bit高質音效播放能力，及IPX5/IPX7防水能力，其實是這一期的性價比之王。<br><br>第三位的LG V31，雖然已經係一年多前的舊款機，不過功能一點都不失禮，5.5吋（2,560 x 1,440）2K屏幕，Qualcomm Snapdragon 2.5GHz四核心處理器配3GB RAM，1,300萬像素主鏡頭配防水設計，須知千零蚊價位，大多只能買到國產機。<br><br>第四位的Sharp SHV31，其實是一部新近落場的日系手機，此機主力賣點係機身超細！雖知現時市場以大芒配高效能做主導，細機的硬件規格，大多定位在「垃圾級別」！這部SHV31是日本今年的新款，機身只有63 x 124 x 9.9mm，僅重118g，但係就配置有一個4.5吋全高清屏幕、Qualcomm S801 2.3GHz四核心處理器、2GB RAM、16GB ROM（最高支援128GB microSD），相機鏡頭亦有1,310萬像素，配IPX5 / IPX7 防水機身，以$1,480國產機價錢，其實相當抵玩。<br><br>查詢：三禾電氣（旺角先達廣場1樓F33）<br><br>記者、攝影：朱崇德</p></body></html>