<html><header><meta charset="utf-8"><title>時裝設計師搖籃特色布市場快被消失？</title></header><body><h1>時裝設計師搖籃<br>特色布市場快被消失？</h1><p>位於欽州街的布市場「棚仔」落實重建，引起外界迴響。過去一個月，文化人藝術家以致深水埗老街坊，無不聚首棚仔。街頭花生騷、cosplay、藝展……聖誕期間，差不多每日都有活動，就是國際媒體也採訪，關注這個孕育幾許時裝設計師的港產草根布市場何去何從。「不止是歡送、懷緬，食埋最後一個蛋撻，而係希望藉連串活動，引起關注，帶來改變」。習慣用鏡頭抗爭、正為棚仔拍攝紀錄片的獨立創作人盧鎮業說。　<br>記者 呂麗嬋　攝影 馬泉祟<br> <br>名為「棚仔花生騷之似水流年」的活動，明天（27/12）舉行。8個設計師來自時裝界老中青三代，既有獨當一面的品牌設計師，也有學生。棚仔購入布料，以「似水流年」為主題原創服裝，請來模特兒行貓步巡遊，為被迫遷的布販打氣。花名小野的盧鎮業，是聲援的中堅，「大家都關心棚仔的去留，網上召集，一拍即合」。由顧客變身一份子，拿起最熟悉的攝錄機，追蹤棚仔的前世今生，陪布販與政府開會、示威，用影像紀錄，期望改變。<br>「以前覺得呢度似迷宮，過去大半個月日日嚟，體會到呢度嘅獨特性同人情味」。記者是陌生過客，坐在門口麻雀枱5分鐘，四方八面的食物湧至：熱辣辣甜粟米、拜過神的桔仔，還有古早味椰子糖。時光像倒流，回到童年時。「隔籬檔口出去一陣，掛個牌，留個電話，街坊就識自動波幫眼睇檔」。布販何太說。「政府叫我哋走，邊有得反抗？不過有班後生陪住，嗰心就定好多」。82歲的東叔笑咪咪搭訕。<br>「政府容不下家庭式小本經營，唔係領展就係連鎖店。見你嘈、反抗，就變做另一個西港城，最叻係咩都博物館化」。正與街坊打牙交的小野憤憤不平。2010年城大創業媒體系畢業，愛拍社會民生議題庶民生活的小野，是電影節常客，「一直相信影像的力量，除咗紀錄，亦有推動力，可以令唔關心的人變得關心，猶豫緊撐唔不撐的人，行出嚟參與」。<br>2012年拍下洗碗工故事《金妹》，他乾脆跑去做侍應。翌年獲藝發局頒「藝術新秀獎（電影）」，正值碼頭工潮如火如荼，血氣方剛的他上台領獎，夠膽死找來碼頭工人同台發難，控訴政府不力，令主辦單位大感尷尬。去年中，又自資製作短片《真‧警察故事》上載到Youtube，重塑反東北撥款集會後5名示威者在警車上被毆的一幕，引發警方要求谷哥下架疑魂，登上報章頭條。<br>在社會運動上愈走愈前，小野直言，小時候並不關心時事。「03年沙士我考會考，見到50萬人上街，會話政府根本唔會聽，行嚟有咩用嗰種人」。09年六四20週年，是轉捩點，「嗰時報紙日日有回顧特輯，順理成章，畢業前拍咗段關於六四的短片，關心多咗，之後反高鐵、政改同五區公投，對我影響好大，亦開始搵到電影同社會的關係」。<br>2010年，反高鐵浪潮席捲。「嗰時我幫一套商業片做收音助理，每日開18個鐘，放工去聲援，好辛苦。我最記得通過嗰一晚，喺個山莊開工，嗰晚仲要係勁歌金曲總選，林峯唔知攞咗個咩獎，好多星喺度睇，完全無人講高鐵，佢哋未必都係政治冷感，但當你日日開工18個鐘，沒日沒夜，好自然與世隔絕」。詭異的平衡時空，他看到社會真正所需，決意全身投入社運，又自資拍攝紀錄片，做自己愛做的事。<br>「上年最慘，租都交唔到，日日只夠錢食一餐，唯有去餐廳打咗幾個月工，都話青年貧窮嚴重」。他自嘲似的說。雖謂如此，這個12月，他又投入棚仔重建運動，與志同道合朋友全力聲援，盡最後努力，「社會事件正在發生，你永遠要同佢鬥快，但我成日提醒自己，唔好忘記當初拿起攝錄機的初衷」。他說。</p><p>82歲東叔見證棚仔故事</p><p>鐵皮搭建的簡陋屋頂，縱橫交錯似迷宮。俗稱棚仔的欽州街臨時布市場，建於1978年，至今有38年歷史。四五個籃球場大小，將改建為有200單位的居屋，40個經營者臨迫遷。82歲的陳如東，年紀最大，見證棚仔「臨時了38年」！「未嚟棚仔時，喺汝州街賣布，同張家輝嗰老豆係街坊，後來建地鐵，先搬過嚟，以前呢度好荒蕪，後面係軍營同難民營，連樹都係商戶自己種」。名符其實的開荒牛，布檔經歷四次大火，一步一腳印。<br>「廿年前嗰次燒通頂，次次都係晚頭先起火，諗起仲驚」。大東布業是老字號，也是東叔的心血，讓他養大四個孩子大學畢業。60年代，製衣業黃金時代，新蒲崗、青山道，製衣廠林立，東叔說工廠用剩的材料，就疋頭店接收，深水埗成了集散地，成行成市。「有得做梗係希望繼續做，一班街坊，感情好好，又住喺附近，大家都希望可以原區集體安置」。<br>棚仔也是孕育時裝設計師的搖籃，「年年都有老師帶學生嚟買布，有啲畢業之後都會嚟探我」。由客人變為忘年朋友，昔日學生妹長大成人，東叔獲邀在畢打街穿上潮服，權充長者模特兒。「個女仔以前成日喺呢度買布，聖誕節佢話會過嚟探我，等我著番佢造嗰件衫威吓」。滿戴溫情的小社區，大有可能渡過它最後一個聖誕，已是別離時。</p></body></html>