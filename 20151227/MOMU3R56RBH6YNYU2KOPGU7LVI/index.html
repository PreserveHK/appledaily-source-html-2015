<html><header><meta charset="utf-8"><title>區會過氣小花嘆被街坊嫌老</title></header><body><h1>區會過氣小花嘆被街坊嫌老</h1><p>【本報訊】今屆區選，一張張小花面孔成為話題，落選的過氣小花亦隨明年新一屆區會任期開始，步入歷史。1999年，民協也有一位5呎9吋的小花莫嘉嫻，一擊即中，贏足四屆。一個女子守着一個老區，奉上芳華正茂16年，上月卻以45票敗於民建聯的「鄰家男孩」。43歲的莫嘉嫻感嘆，街坊昔日談政績叫她莫姑娘，今日卻更着眼福利嫌她老。<br>1996年，民協廖成利帶着莫嘉嫻來到九龍城馬頭圍邨作開荒牛：「當年啲街坊好鍾意我㗎，莫姑娘前、莫姑娘後，因為佢哋鍾意咁叫。」1999年，莫升格做議員，她那年27歲。現為民建聯主席的李慧琼，亦在當年以25歲之齡，於九龍城土瓜灣北當選至今。<br>由27歲做到43歲，這16年，莫嘉嫻由未婚到35歲結婚、36歲第一胎至如今為兩女之母，馬頭圍邨見證她漸變中年婦人：「當年我請啲街坊觀禮請飲，到𠵱家有啲街坊仲將我當年結婚同佢哋嘅合照，放喺屋企最正中位置。」<br>一條老邨放棄如「新抱仔」的議員，需要多大力氣？今屆民建聯改派24歲「鄰家男孩」邵天虹，同時續派蛇齋餅糭，她續與街坊談老邨重建，街坊這次不再介意對手連區內問題都不懂答：「街坊覺得佢好似自己個孫，區內會有人話，莫嘉嫻都老啦，畀個機會後生仔。」</p><p>支持者哭：以後點算
</p><p>莫嘉嫻落選後欲哭無淚，卻在謝票痛哭時，一位定期找她幫忙填表格的女街坊擁着她哭喊：「以後點算呀……嗰下我都頂唔順，我攬住同佢一齊喊。」其後又有幾個男士走入其辦事處：「為我喊嘅人，男士多過女士，啲阿叔仲激動，一衝入來失控不斷喊，佢哋估唔到（選舉結果），覺得唔抵，不斷話啲婆婆轉軚，一路喊一路講粗口，話啲阿婆見異思遷。」<br>中年婦人失業，她沒太多愁緒，惟一談到女兒便哽咽：「選舉期間，我兩個女都病咗，細女得歲幾，嘢又唔食，奶又唔飲，但我冇時間理佢……我選唔到，我6歲個大女同我講『媽媽，你知唔知點解細妹唔食嘢，唔飲奶？因為你唔喺度，我哋成家人食飯食得唔開心，𠵱家你返番嚟，我哋食飯好開心，阿妹肥番晒』，跟住我就喊。」<br>老巢放棄自己迎接民建聯，莫嘉嫻說，就讓街坊感受一下民建聯的處事作風。至於4年後會否捲土重來，仍是未知數。<br>■記者姚國雄</p></body></html>