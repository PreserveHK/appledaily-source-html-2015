<html><header><meta charset="utf-8"><title>老樓周記：業主越恐懼　買家越貪婪 - 劉兆昌</title></header><body><h1>老樓周記：業主越恐懼　買家越貪婪 - 劉兆昌</h1><p>美國加息之後，樓價已震倉，首先要了解肯減價是哪一類業主，便可以從中洞悉樓市何時見底，務求使大家放心買了乜嘢物業。<br>驚青型：辛辛苦苦儲了數十萬元作首期，本來買樓是開心事，但最終因為個別原因如按揭不足或者自我騰雞，大嗱嗱損失定金連佣金，我對這批人表示無奈之外，別無他法，除非突然失業或者筆錢要用在其他用途，否則自用冇必要撻定。<br>賭博型：可能諗住樓價仲會大跌，損失少少換來將來更平的單位，正所謂買樓不是買棵菜，既然決定落定便要遵守合約精神，將來個市跌多少冇人有水晶球，樓價越跌越不敢買，當然想買番轉頭又要待個價回升。<br>唔輸得型：可能受到朋輩或家人左右，若然大家都認為樓價會跌，有人擔心變儍仔，被其他人話高位接火棒，為了面子即時止蝕，其實自己輸唔起居多。<br>樓市初跌，見底訊號還未明顯，故此好多有心買的買家亦會畀一個不合理的價位，若以一成為鋤價指標，不妨大膽一點還三成，即管看看業主是否心態轉弱，業主越恐慌，贏面越大。<br>這一浸碰上兩個大節日，未心急的業主可能暫時封盤等候過年，故此這時的筍盤均會集中在過往升得急的屋苑身上，如過去升幅跑贏大市的新界西北區屋苑和已補價的公屋或居屋身上，套用細價股投資理論，這類高溢價的物業最易搵到筍盤。<br><br>劉兆昌<br>資深地產傳媒人<br> http://www.HKLau.com </p></body></html>