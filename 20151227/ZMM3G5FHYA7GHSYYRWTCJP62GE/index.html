<html><header><meta charset="utf-8"><title>有話兒：珍妹要孫唔要佬</title></header><body><h1>有話兒：珍妹要孫唔要佬</h1><p>兩代人，不一樣的愛情故事。<br>葉念琛導演紀念入行10周年的新片《紀念日》，講回老本行的愛情故事，亦藉此總結自己的作品。戲內60後的邵仲衡配李麗珍，反璞歸真淡如止水，自有一番情趣；與80後的方力申跟鄧麗欣吵吵鬧鬧如家常便飯、卻樂此不疲相比，完全表達出兩代人在愛情上的落差，足以用光年計算。在戲內經歷着現實中影子的珍妹坦言另一半不在身邊，就不可只靠愛情令自己開心，所以現時設定的人生目標是：「做阿婆，好過攞獎」。<br>撰文：卓寶花、譚倩宜</p><p>60後的體驗：將感情釋放</p><p>現年49歲的李麗珍和51歲的邵仲衡，由23年前在經典劇集《大時代》中的螢幕情侶，發展到在新片中飾演遲來的戀人，這一代人的愛情觀跟時下少男少女在看法上出現明顯落差。昔日邵仲衡和珍妹合作時兩袖清風，現今已各有子女，邵仲衡再遇珍妹，他笑言：「默默遙望佢，大家保持得幾好，20幾年冇見，一見番即問珍妹攞電話。」<br>珍妹在《紀》片中的部份情節，有現實的影子，她與已有家室的邵仲衡離合，單親媽媽要親自湊大女兒，飽歷感情風雨。提到角色的一段情，觸發珍妹情感，她說：「現實生活想身邊有老公、情人留喺身邊，但有時好多嘢唔係想像中咁美滿，每個人經歷嘅故事唔同，如果老公、情人唔喺身邊，好多時唔可以只靠愛情令自己開心，要搵好多心靈安慰。」珍妹在現實中與潘源良相戀，到底她會情歸何處有待揭曉，但肯定她會選擇女兒是唯一所愛及寄情所在，珍妹說：「小朋友幾歲開始已好需要你喺身邊，12、13歲係反叛期，去親近佢係冇乜可能，由細到大都有溝通有好大幫助，否則會激死自己，將自己感情釋放，寄情仔女身上係幾好方法。」<br>轉眼間，珍妹與前夫許愿的女兒許倚榕今年18歲，在外國留學，明年會入讀大學，邵仲衡取笑珍妹就快做阿婆，她還說：「見到戴蘊慧已經做阿嫲，呢個先係成就，好過攞獎，抱孫仲係一個後生女心態時，咁先叫享受人生。」珍妹坦認想快啲抱孫：「湊大一個小朋友要好大體力，過多10年未必有咁嘅體力睇住佢大。」</p><p>邵仲衡讓囝囝話事</p><p>近年潮興星二代踏足娛圈，但珍妹極力反對，她說：「可能我14、15歲入行，覺得幾辛苦，唔係咁易捱，有得揀希望佢唔好揀我呢條路，10幾歲出嚟拍嘢，唔可以轉第二行，不如自由自在，鍾意飛去邊就邊，唔需要受合約管束住。𠵱家競爭好大，會有壓力，阿女好彩冇興趣入娛圈。」邵仲衡與一對分別13和14歲囝囝如朋友一樣相處，他認為入行言之尚早，會讓兩子順其自然發展。<br>化妝：Florey Leung of Florey Leung make up<br>髮型：Simm Lui of La Mad Salon</p><p>80後的體驗：小方Stephy為罐頭湯鬧交</p><p>方力申（小方）跟鄧麗欣（Stephy）因合演《獨家試愛》定情，相隔10年拍到續篇《紀念日》，Stephy演的阿寶已由當年小鳥依人蛻變成女強人，強勢霸氣影響跟另一半的感情，小方笑言現實中的Stephy亦一樣：「佢喺現實中都係好強勢，喺屋企雖然排最細，但就話晒事，工作上亦一直好順利，出道就做隊長、𠵱家又係老闆，又係排球隊隊長，所以我個角色就好似戲中阿強一樣，女尊男卑。」Stephy即搶着糾正小方的說法，指他們地位平等。<br>兩人拍拖多年來，最深印象的一次爭拗，是由「煲碟」引起，Stephy說：「我哋拍拖頭3年都冇嗌過交，有次喺屋企煮lunch，我煮意粉，佢煲罐頭湯，我煮好放落一隻碟度，諗住一人一啖好sweet咁食，點知佢發脾氣，堅持話要分碟，仲話煲湯不如成煲飲，我當時真係嬲到喊！」小方即解畫說：「咁我大食，意粉又有汁，唔通用手接住咩？我係諗住撐枱腳嘅！」Stephy笑言不會再因此而吵架：「經一事長一智，唔會重複犯錯，所以以後唔再煮嘢食。」</p><p>容易公私不分</p><p>葉念琛的電影刻畫愛情陰暗面，Stephy自言有遇過：「最恐怖嘅欺騙，就係呃咗你而你唔知。」小方即緊張問是否跟自己有關，似乎「身有屎」的他再解釋：「就係冇先緊張，最慘係俾人屈。」<br>工作上是夥伴，私下是情侶，Stephy坦言有時也會混淆了身份：「因為我哋喺工作上係夥伴，某程度上係會影響咗，有啲事要聰明啲去處理。女仔特別會感情用事，有時可能因為工作關係，要先放低男女朋友身份，但有時就會混淆咗而有拗撬。」<br>服裝: Injury（方力申）、Loey（鄧麗欣）<br>化妝: Yen Lai（方力申）、Cyrus Lee（鄧麗欣）<br>髮型: Vince Pang of IL Colpo Platinum TST、Euling Chow</p><p>搣甩「愛」字頭</p><p>導演葉念琛素有「MK活地阿倫」之稱，原因是他擅長拍愛情電影，新作《紀念日》雖然是《獨家試愛》的延續篇，但片名中卻有別於過往的「愛」字派，例如《十分愛》、《獨家試愛》、《我的最愛》和《婚前試愛》，小方解釋在內地的片名仍然有「愛」存在，他笑說：「想搣都搣唔甩！今次套戲都有粉紅色喺海報。其實內地片名都係有「愛」字，叫《分手再說我愛你》。」<br>Stephy笑言自己十分努力為此片搜集戲名，當想到「紀念日」三字時，即靈機一動，決定以此作新片電影名。相隔10年再演同一角色，小方坦言感覺更得心應手：「因為無論戲內戲外都係10周年，加上有所經歷，所以演起嚟更加實在。」小方又指為了此片，與Stephy均出動了不少私伙：「好多都係我哋真實嘅事，連海報上都係用我哋嘅私人照片。」</p></body></html>