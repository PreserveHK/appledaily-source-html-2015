<html><header><meta charset="utf-8"><title>大棋局：2016大美元時代（八） - Mr. Tregunter</title></header><body><h1>大棋局：2016大美元時代（八） - Mr. Tregunter</h1><p>今個星期踏入2016年，有一件標誌性事件。載住60萬桶美國出產輕質低硫原油嘅油輪，將由侯斯頓港口駛向歐洲，如此情景已經40年冇出現過，因為過去40年美國都禁止出口石油，油價140蚊時唔出口，油價跌穿40蚊先嚟宣佈解除禁令。賣家係美國天然氣及原油管道商Enterprise Products Partners，買家則係總部位於瑞士嘅石油交易巨頭Vitol集團。<br></p><p>另一方面，接近歲末再有兩隻貨幣頂唔順大美元時代，阿根廷宣佈取消外匯管制，阿塞拜疆馬納特同美元脫鈎，兩國貨幣分別貶值四、五成。今年初首先係俄羅斯因為油價暴跌用外匯頂盧布匯價，但頂頂下發覺唔對路由佢貶值；年中開始新興市場貨幣輪流破底，郁下就跌破十年、二十年底返去97金融風暴口價；下半年輪到產油國同大宗商品出口國貨幣接力，哈薩克堅戈、阿塞拜疆馬納特、阿根廷披索先後兌美元大幅貶值。<br>近年有一種論調，認為壓低油價係為咗抵制美國頁岩油出口。此論調奇怪嘅地方係，油價大跌，賣緊油嘅產油國比較傷，還是處於投資階段仍未正式賣油嘅美國油企比較傷？以中東產油國為例，由於普遍仍然係中央集權國家，自然要較多福利，人民先唔會反枱。所以油價除關乎中東產油國的財政收支平衡外，亦關乎當地人民能夠得到福利之多寡乃至社會穩定性。IMF統計過中東產油國財政收支，當中巴林需要油價107美元以上先達到收支平衡，收支平衡點最低的科威特亦需要油價49美元（見表）。<br>當中須特別留意沙地，沙地每日產油量超過1,000萬桶，對石油市場舉足輕重。沙地油價收支平衡點過百美元，而沙地貨幣里亞爾係盯住美元。油價繼續尋底，高加索產油氣國家哈薩克、阿塞拜疆已將本國貨幣同美元脫鈎，沙地有可能步其後塵，同時該國主權財富基金會拋售資產。美國選擇喺油價大跌時開始輸出石油，並唔係令市場上石油供應增加咁簡單，而係牽涉自七十年代起全球貨幣體系迴路之逆行，此為美元萬劍歸宗第三步。<br><br>Mr. Tregunter</p></body></html>