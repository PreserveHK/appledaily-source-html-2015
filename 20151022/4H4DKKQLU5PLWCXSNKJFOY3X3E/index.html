<html><header><meta charset="utf-8"><title>女神tea time：呃like都要有方法 - Fifi</title></header><body><h1>女神tea time：呃like都要有方法 - Fifi</h1><p>近年唔少掌握online銷售嘅後生仔，轉用網店銷售，只要精於玩facebook、Instagram，都可以創一片天。Online世界講求customer loyalty，儲嘅每一個like，都可以係未來客戶。每個post都hardsell，不但有失親和力，甚至令人反感。<br>所以得閒可寫吓啲呃like嘅post，可能係一句金句。當你賣首飾，咪寫「對生活感到乏味，就找對的人出走」呢類最易觸動女人嘅廢噏，再加張靚相做background，張相可以係自己product。可以係搵個女人戴住隻戒指，拖住個男仔，加埋filter，掂！下面caption先講你有賣隻戒指，咁啲人share圖時就變相幫你宣傳。<br>更重要係，唔好慳錢落廣告。個場規矩就佢哋定，唔畀錢曝光一定低，少少錢都要畀，先可以令好嘅內容輻射出去。<br>阿里「雙十一」臨近，都係時候炒定概念股。海爾（1169）同阿里於物流業有戰略合作，本已睇高一線。<br>最吸引之處係，海爾好早就轉型至智能家電，半年業績見到智能家電銷量110萬部，收入超過32億人仔，兩條數都有倍速增長。做生意講反應，智能家電好可能成為雙十一新增長引擎。另公司自9月密密回購，現價可以收集等爆。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>