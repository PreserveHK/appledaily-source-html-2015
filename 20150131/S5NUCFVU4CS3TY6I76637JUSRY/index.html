<html><header><meta charset="utf-8"><title>體壇拾趣︰明星賽後備名單出爐尼拉特慘被打劫</title></header><body><h1>體壇拾趣︰明星賽後備名單出爐<br>尼拉特慘被打劫</h1><p>NBA全明星賽仲有兩個禮拜就殺到埋身，聯盟周四就公佈埋由各隊教練票選得出嘅後備名單（見附表）。除咗一啲正路嘅人名，當中固然有驚喜，好似東岸一哥鷹隊有三個球員入選；但亦有唔少滄海遺珠名落孫山，最可惜當然係拓荒者嘅尼拉特（Damian Lillard）。<br>曾經贏過明星賽MVP嘅雷霆前鋒杜蘭特（Kevin Durant）同騎士控衞K艾榮（Kyrie Irving）都順利入選，而今季齊齊大爆發嘅公牛後衞占美畢拿（Jimmy Butler）同勇士嘅射手K湯遜（Klay Thompson），齊齊獲得明星賽初體驗，都係意料之內；相反，尼拉特同帝王中鋒吉辛斯（DeMarcus Cousins）落選，都算令大家跌眼鏡喇。波特蘭警方就喺twitter幽默咁以「被打劫」嚟比喻尼拉特嘅慘況：「我哋嘅尼拉特落選明星賽名單，睇嚟要調查吓呢單劫案。」</p><p>三「鷹」入選成聯盟大戶</p><p>至於喺東岸威盡嘅鷹隊雖然冇球員入選正選名單，但係賀福特（Al Horford）、米爾沙（Paul Millsap）同未打過明星賽嘅泰亞古（Jeff Teague），都成功以後備身份入選，令到「一線鷹」成為今屆嘅大戶㖭。<br>由於拜恩（Kobe Bryant）做完手術已經鐵定收「咧」，無緣打個人第十七次明星賽，聯盟總裁阿當施華（Adam Silver）會喺日內公佈補選嘅球員，再由西岸隊教練卡爾（Steve Kerr）決定邊個頂拜恩個正選位。而熱火亦宣佈入選東岸後備嘅獲迪（Dwyane Wade）有傷在身，睇嚟東岸都要補選番個，話唔定鷹隊嘅高華（Kyle Korver）都有機會入選。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>