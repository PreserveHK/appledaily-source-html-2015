<html><header><meta charset="utf-8"><title>鬧王征騎呢又糊塗鮑姐含淚為留守亞視人打氣</title></header><body><h1>鬧王征騎呢又糊塗<br>鮑姐含淚為留守亞視人打氣</h1><p>【ATV告急之老鬼傷心】亞視困局未解，不得不承認現在影圈多位猛人想當年都是從這個娘家栽培出來，現年六十五歲的影后鮑起靜，一九七九年加入麗的電視，經歷過改朝換代，由閒角磨練登上主角，即使大前年離巢，但她對娘家始終有情意結，前日訪問談到亞視將臨清盤，「亞視之寶」鮑姐激動到喊了出來。</p><p>「點解亞視搞成咁」</p><p>近日亞視拖欠員工薪金，為安定軍心，推出節目《ATV這一家》匯報最新情況，鮑姐卻婉拒做嘉賓，她直認事出有因：「此時此刻，我心中真係難過，叫我上去講乜嘢呢？回憶亞視以前所有好，呢啲好多人都知，對我嚟講好大感慨，點解亞視搞成咁，究竟係邊個嘅錯，撫心自問，留守到今日嘅同事同藝人冇錯，佢哋對公司問心無愧，好大問題係啲領導同老闆，每換一個就為員工帶來希望同失望，不斷循環令大家傷心。如果我上到節目，我會忍唔住鬧佢，所以最後冇上。」</p><p>對於亞視七朝天子，鮑姐最欣賞林百欣和封小平：「佢哋入場真係有大事改革，好有心。」及至王征接棒，負面新聞不絕，甚至傳出他騷擾男藝人，鮑姐揶揄：「佢真係有啲騎呢，佢唔識搞一間電視台，糊裏糊塗就嚟咗。」鮑姐同情亞視執行董事葉家寶撐着這個爛攤子，她說：「我對家寶寄語無限同情，佢盡心盡力為亞視，眼淚、痛苦往心裏流，今時今日一個人撐住，仲堅持搞個人人都鬧爆打氣騷，雖然當晚我冇參與，但我都要衷心向留守最後嘅藝人拍掌。」講到這裏，鮑姐開始眼紅紅，並用紙巾拭淚，看出她對亞視是「愛之深，責之切」。</p><p>王維基擦身而過</p><p>鮑姐希望快快出現「白武士」拯救亞視，她說：「最初聽到英皇楊生（楊受成）有興趣買，佢係適合人選，佢有能力同團隊去令亞視起死回生，其次就係港視王維基，可惜兩次機會都擦身而過，惟有期望另有『白武士』出現，希望到時政府都出一分力幫吓亞視。」<br>採訪：比華利<br>場地：西苑酒家</p></body></html>