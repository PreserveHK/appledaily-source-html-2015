<html><header><meta charset="utf-8"><title>又刷香港紀錄？雷神火速儲齊「24張閃卡」！</title></header><body><h1>又刷香港紀錄？<br>雷神火速儲齊「24張閃卡」！</h1><p>雷神莫雷拉在星期日（6日）賽事強勢復出，手執「飛廉之子」、「田黃」和「魅力知心」等惡馬，騎師王開飛大有可能在2倍以下。坦白說，雷神中三元甚至食大四喜都不再是大新聞，但值得一提是雷神今季只用咗3個月，就極速成功儲齊「廿四張閃卡」，不知是否一個香港紀錄？<br>原來開鑼日至今，現役24個馬房中，雷神已同23個合作過，為17個倉口贏出頭馬，今期第二場五班泥地1200米的「永得米」質素平平無奇，但偏偏跑同程卻甚惡取得3捷，難怪被雷神睇中，促成自己與文家良季內首度合作。雷神來港發展三季，季季均「集郵」成功同晒24個馬房合作，交際手腕之強真係冇得挑剔。<br>翻查資料，莫雷拉原來從未贏過文廄馬，最叻是上季尾策「帝豪寶貝」大熱屈居亞軍。「帝豪寶貝」本喺今季初10月4日再配雷神，但因航班延誤，當日雷神趕唔切返港，結果「帝豪寶貝」臨時換巫斯義輕勝，難道佢同文家良真的欠緣份？<br>不過，莫雷拉揀騎五班馬眼光獨到，好似近期「尚華盛甲」、「赤驥」和「野外桃源」都能贏馬化腐朽為神奇，如果今次贏到「永得米」，咁樣香港馬房只剩下胡森從未與雷神合作贏馬。</p></body></html>