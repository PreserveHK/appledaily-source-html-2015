<html><header><meta charset="utf-8"><title>馬龍（星原）畫展 - 左丁山</title></header><body><h1>馬龍（星原）畫展 - 左丁山</h1><p>此日午飯之時，中貿L話要返中大聽演講，一點半就擒擒青鬆人撲去崇基利黃瑤璧樓，問佢去聽啲乜，佢話有一個「孟子論壇」，有校友話孟子最先提出「民為貴，君為輕，社稷次之」嘅民主概念，要參加論壇聽吓有冇人講孟子與民主。中貿林那一輩中大畢業生，一二年班時必修大一國文，大二國文，中期試（二年級升三年級試）必考「孟子」，所以人人都讀過「孟子」，對「孟子」學說幾熟悉㗎。跟住博士L（法國名牌大學博士，非比立勤可比）又話前一排返中大聽過一位中國記者（自由採訪）演講，名叫帥好，講及大躍進艱難時期，中國大饑荒餓死三千六百萬人之事，五十幾年後講吓都淒涼，此乃毛澤東之罪孽。帥好先生講及近來有一幅李可染作品「漫山紅遍」，乃當年中央下令粉飾太平，掩蓋全國大饑荒慘事，下令不少藝術家、作家全面歌頌祖國，專門做假報喜之事，「漫山紅遍」就是如此這般出台的，估唔到現在拍賣價超過億幾元，實在令人痛心。帥好話最佩服吳冠中、吳大師當年被派往西藏，畫下不少歌舞昇平，藏人生活快樂嘅作品，但老毛死後，四人幫垮台後，吳冠中就將嗰批畫全部燒晒，且引以為恥。吳冠中可算硬腰骨，有幸捱過文革，稍有若干自由，就做番一啲自己認為應該做之事。博士L聽完帥好之中大演講，對中國還有敢言之人，感到快慰。<br>講起畫家，左丁山老友記馬龍，另名馬星原，來電郵通知，會在12月9日星期三下午六時正假大會堂南座七樓展覽館舉行畫展開幕儀式，畫展日期就係由9日（4時至8時），10日至11日（10時至8時），12日（10時至6時）。為馬龍主持開幕儀式嘅有葉澍堃、尊子、阿虫、劉天賜、黃仁逵、關應良、葉玉樹、李智廣等名人名家。馬龍1984年開始畫政治漫畫，高𥧌時每日為五家報紙供稿，周刊、月刊未計，可說產量驚人。2004年開始轉畫兒童漫畫，與方舒眉合組出版社出版「白貓黑貓」，今日有不少港孩認識。今次又畫乜呢？馬龍話：「水墨畫囉」，畫山水人物，今次畫展選取咗歷年精品60幅，極有睇頭。佢叫左丁山務必出席，慘矣，左丁山一早報咗名到中大聽諾貝爾經濟學獎得主（2010）Prof. Sir Christopher A. Pissarides演講One Belt One Road and Chinese Economic Development，時間啱啱就係12月9日下午4:30至6:00，在沙田鄭裕彤樓，真係無法分身呀！</p></body></html>