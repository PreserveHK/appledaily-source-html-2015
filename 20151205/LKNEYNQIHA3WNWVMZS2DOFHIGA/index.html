<html><header><meta charset="utf-8"><title>搵樓揀個唔紅的選區 - 陳也</title></header><body><h1>搵樓揀個唔紅的選區 - 陳也</h1><p>午膳時分，隔籬枱的年輕打工族中，兩男兩女話題不是「煥然壹居」買唔買得過，而係「地盤屬於什麼選區」？時髦打扮的女子一錘定音：「要check清楚，紅區？唔好搞我。我唔想鼠王芬二世代表我嗰區，俾班friend笑到面黃！」<br>上網搵，煥然壹居，應該屬啟晴吧。就是鉛水首先被揭發的重災區，泛民在此區非但沒有水到渠成，相反全軍盡墨，輸晒俾建制。鉛水問題，派錢解決，煥然壹居建築商是誰，水喉匠係乜記，法團點樣分權，必先查清楚。貿然入市，首置族萬一領嘢，找區議員幫忙時，分分鐘被查家宅起晒底，下次唔投票給我？拍門認證，票債肉償！<br>有一位長住灣仔的朋友在區選後，頹然搵經紀睇樓，要搬離一片紅！灣仔是全港人均身家最厚的住區，但投票率成反比地低。今屆只有大坑和天后有點人味，其餘都是愛國陣營拿千幾票便順利當選。但經紀竟然落嘴頭推介南灣半島和城市花園盤，兩個都是建制鐵票倉，大媽到痹啊！經紀唔知碇，繼續硬銷叫朋友過海住鑽石山，「可以跟那個港姐男友兼落選區議員做鄰居喎。」頂！熟女朋友終於發火，講了七句粗口後cut線！</p></body></html>