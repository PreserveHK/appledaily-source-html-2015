<html><header><meta charset="utf-8"><title>體育盛事連場 - 左丁山</title></header><body><h1>體育盛事連場 - 左丁山</h1><p>有錢又有時間嘅體育發燒友，上個周末好唔得閒，甚至有疲於奔命嘅感覺。幾樣重要國際賽事同時在亞太地區舉行，睇都睇唔切，如果再要睇埋電視直播歐國盃外圍賽嘅話，瞓覺都冇時間。<br>乜唔係啫，上星期五有七人欖球賽開幕，由星期五打到星期日，賽會話一共三日十二萬張門券一早沽清。星期六凌晨三時四十五分有歐國盃外圍賽直播，睇完瞓到日上三竿，吃過午飯，又趕去大球場睇欖球，星期六晚上有轉播杜拜世界盃賽馬，直至凌晨一點後，到星期日有沙田賽馬，加插轉播日本高松宮紀念賽，馬來西亞舉行之一級方程式大賽車，澳洲墨爾本舉行嘅世界盃板球賽，主辦國澳洲對死敵紐西蘭，有乜辦法唔轟動！最失望者當然係紐西蘭擁躉，七人欖球賽輸俾斐濟，板球世界盃決賽輸俾澳洲，一日雙失，咪話唔傷心。<br>餐廳R今年為各大節目感到十分煩惱，一者係分身不暇，因全世界老友都飛嚟香港睇七人欖球賽，佢要盡地主之誼，唯有放棄睇馬來西亞F1大賽，又慨嘆世界板球與欖球賽決賽日撞到正，人在香港大球場，無法子兼顧墨爾本賽事咯。<br>雖然多老友來港，但餐廳R察覺今年市面氣氛比唔上舊年咁熱烈，餐飲M更加報告話佢在灣仔銅鑼灣大坑一帶，碰到嘅外國球迷比往年為少，佢兩人猜測有兩個原因，一係去年十月訂房期間，適逢香港有佔中事件，外國人不知就裏，唔敢預訂房間，所以唔嚟；第二就係俾澳洲、馬來西亞嘅賽事搶薄咗生意，澳紐球迷留在屋企睇板球世界盃。餐廳R過去多年收集埋好多欖球賽門票以備洋人老友突然來港撲飛，點知今年揸住啲飛過剩冇人要，令佢大出意料之外，點解會咁呢？國際紐約時報（三月二十六日）嘅報道提供部份答案，原來過往多年好多國際大銀行如匯豐、高盛、花旗、摩根史丹利等每每付出近五十萬元買一個貴賓包廂，用以招待大戶，即股票大經紀、大基金經理、分析師、私人大戶諸如此類，瑞信銀行每在呢個時候在港舉行投資論壇（即梁振英講vote them out嘅場合），開完論壇，參加人士就在港歡渡周末，睇欖球大賽。但兩年來各國嚴打銀行違規，向銀行罰款數以百億美元計，故此各大銀行、對沖基金、券商嘅合規部皆勸止有關人士接受邀請來港參觀七人欖球賽及餘興節目，以免構成利益衝突，幾樣因素夾埋，香港今年嘅七人欖球賽，就較為「場外失色」啦。</p></body></html>