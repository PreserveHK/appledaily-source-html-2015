<html><header><meta charset="utf-8"><title>苟姑娘變「大茄」棄乖乖女look博翻生？</title></header><body><h1>苟姑娘變「大茄」<br>棄乖乖女look博翻生？</h1><p>「苟姑娘」苟芸慧08年多倫多華裔小姐贏咗冠軍，09年再成為國際中華小姐冠軍，其後與大台簽約做藝員，起初大台成日畀機會苟姑娘出鏡，當年更被封為「宅男女神」，成為好有機會上位做大台花旦，不過自從苟姑娘中咗「不瘦降之謎」，身形忽然大咗幾個碼位，有傳體重曾一度高達170磅。<br><br>昨日有雜誌指，苟姑娘早前被網民除名，冇得叫女神，有指苟姑娘事業都有啲危危乎，據知自上年做完世界盃主持，苟姑娘就開始冇乜劇拍，最近期之作已經係前年拍嘅《飛虎II》，計落已經大半年冇新劇，出鏡率已經少之有少，好似「茄呢啡」咁。<br><br>不過，藝人又真係唔可能完成冇工開，報道爆苟姑娘近年靠同啲一線姐仔小生登台及商演搵銀，有傳早前陳展鵬、徐子珊有幾個登台騷，苟姑娘都有去，每場騷價3萬元人仔，但苟姑娘最近冇咩曝光率，當然唔可能成日出騷接喇!<br><br>該報道指，今年年底約滿大台嘅苟姑娘，4月終於有機會再喺「公仔箱」現身，但就唔係做二、三線女主角，就真係被貶做「茄呢啡」，連劇中連感情線都冇，仲被朱晨麗同朱千雪壓住，就連新晉「姐仔」劉佩玥，都多戲份過苟姑娘，難怪早前苟姑娘換咗一向乖乖女look，染咗個紅色，剪埋短髮造型，決心博個翻生機會。</p></body></html>