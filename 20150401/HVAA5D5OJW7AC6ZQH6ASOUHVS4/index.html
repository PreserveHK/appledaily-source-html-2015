<html><header><meta charset="utf-8"><title>中環在線：伯南克學財爺寫blog講心事 - 李華華</title></header><body><h1>中環在線：伯南克學財爺<br>寫blog講心事 - 李華華</h1><p>我哋香港嘅財爺曾俊華會寫網誌，遠在美國嘅財金猛人伯南克都學財爺寫blog講心事。呢位聯儲局前主席日前開始第一次寫blog，內容就悶悶哋，主要為儲局嘅低息政策護航，話唔係有心害到一班靠收息維生嘅長者喎。<br>伯老指，佢都擔心老人家嘅生計，但如果過早加息，先至係犧牲佢哋。伯老話，過去幾年經濟疲弱，實際息率極低，甚至負利率，加息可能令經濟轉差，打擊投資回報。如果想退休人士持續享有較高嘅實際回報，就應該保持低息，確保經濟迅速復蘇，以達到健康投資回報。<br>雖然伯老冇講，但《彭博》就搵番批評伯老嘅人，即係參議院議員Bob Corker，呢位議員兩年前批評過伯老害苦食息一族，估唔到伯老仲記得。睇嚟伯老之後都會繼續撰文回應以前對佢嘅批評，呢個blog應該長寫長有。</p></body></html>