<html><header><meta charset="utf-8"><title>中環在線：澳博純利跌13%蘇樹輝照加薪13% - 李華華</title></header><body><h1>中環在線：澳博純利跌13%<br>蘇樹輝照加薪13% - 李華華</h1><p>上市公司呢兩個月公佈完舊年全年業績，亦會陸續出年報，大家最有興趣當然係一班董事嘅年薪喇。噚日澳門博彩（880）、大酒店（045）同希慎（014）一齊出年報，三間公司嘅行政總裁（CEO）本身已經年薪過千萬元，舊年再獲加薪超過一成，相比一般打工仔平均加薪3%至5%，認真和味。<br>呢三間上市公司當中，最高人工係賭王何鴻燊嘅左右手，即係澳博CEO蘇樹輝，雖然澳博舊年純利跌13%，但佢總年薪照加13%，袋1,610萬元；四太梁安琪都係袋1,330萬元，不過四太係主要股東，當然另作別論。<br>加薪幅度最勁就係希慎CEO劉少全，佢總年薪超過1,300萬元，加幅達19%，主要因為花紅激增六成。大酒店（045）CEO郭敬文就係咁意加薪一成。</p></body></html>