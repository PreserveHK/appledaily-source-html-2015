<html><header><meta charset="utf-8"><title>唔想害擁躉？潘頓叫馬迷小心！</title></header><body><h1>唔想害擁躉？潘頓叫馬迷小心！</h1><p>潘頓剛周日策「友瑩格」勝出中京競馬場高松宮紀念賽，揚威日本，其中潘頓嘅發揮更係好評如潮，網民話佢走位一流，在劣勢下將「友瑩格」打番上嚟，明顯贏在騎師。相比雷神喺杜拜策馬王「威爾頓」，出閘最快卻拖到最後結果落第；呢次多匹港馬南、北遠征，網民話潘頓終於完勝雷神喎！<br>潘頓返港後呢日(31日)喺晨課露面，佢著住「友瑩格」團隊專用風褸到場，都不知幾醒神，不少練馬師如告東尼、蘇偉賢等，均向潘頓送上祝賀。<br>由於潘頓氣勢盛，加上今期(4月1日)夜馬騎足九場不乏實力分子，潘頓喺騎師王彩池頂頭大熱不足兩倍。不過佢好老實唔想害擁躉，指出自己好幾匹座騎檔位欠佳，馬迷要小心唔應該盲目熱捧。<br>好似第五場「喜喜寶」排12檔，潘頓話明要有luck先贏得，他解釋隻馬獨沽一味靠放，佢做過功課，今場有幾匹快馬內檔起步，「喜喜寶」隨時被頂住鬥燒形勢不利。又好似第三場「金匯龍華」，情況與「喜喜寶」接近，潘頓話「金匯龍華」質素其實幾高，上場得亞軍已開始成熟進步，自己埋門有操過佢，狀態相當好，但排10檔唔敢講有太大信心。<br>除咗上述一對馬，潘頓嘅「萬醒駒」、「十二門徒」、「大寶藏」、「福嘉皇」亦排中外檔起步，唔通今期騎師王，潘頓真係會大熱倒灶？</p></body></html>