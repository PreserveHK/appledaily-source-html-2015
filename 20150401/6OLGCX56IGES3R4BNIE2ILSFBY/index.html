<html><header><meta charset="utf-8"><title>一周三件：新天綠色超扺 - 錢雋</title></header><body><h1>一周三件：新天綠色超扺 - 錢雋</h1><p>新天綠色（956）講環保能源，可謂瓣瓣齊晒，PE同PB，都平過行家一大截，加埋一帶一路嘅concept，股價仲係挨喺三年底，抵搞到極。<br>新天綠色係河北省最大嘅風電營運商，兼且係該省最大嘅天然氣分銷商，仲踩埋太陽能呢瓣，講瓣數嘅覆蓋面同講晒士，新天綠色都係架勢堂嘅級數。新天綠色去年盈利倒退咗27%，降到3.4億元人仔，但股價一年就插足50%，現價（1.88元）竟挨近三年底，係反映有凸！</p><p>食正環保能源國策</p><p>再講，新天綠色基地，係祖國重工業重鎮。而新鮮熱辣出嚟嘅新聞，西安啱啱公佈啟動過千億元人仔一帶一路重點項目，呢個國策正式開波，對尤其係河北省經濟同區內重工業嘅turnaound，起到好大作用，新天綠色有運行兼有排玩。<br>又阿爺落重藥喺環保，而按計劃籌算，去年到今年，會淘汰20萬噸燃煤鍋爐，呢個減煤嘅計劃，已經相當於590億立方米天然氣嘅需求。以燃氣代煤，繼續係國策重點，新天綠色亦食到應一應。場內專業評估，認為新天綠色已經可谷底翻身，今、明兩年EPS，可以穩步增長，去到0.15元同0.19元，明年預測PE，由家陣已經唔係貴嘅15倍，再跌到得番9.9倍。<br>新天綠色家陣PB得0.76倍，而場內同級數幾瓣環保股，包括天然氣嘅中國燃氣（384）係4倍PB、華潤燃氣（1193）3.3倍PB。又同樣係綜合環保能源兼係地區性嘅京能清潔能源（579）1.4倍PB，搞風電嘅順風清潔能源（1165）兩倍PB。新天綠色一比落去，就平咗成截。<br>買新天綠色，當PB上到1倍嘅水平，講緊係要升30%到2.47元，PB未有耐追到行家，明年PE都係得13倍咁大把，抵博。<br><br>錢雋<br>細價股專家<br>本欄逢周二、三、五刊出</p></body></html>