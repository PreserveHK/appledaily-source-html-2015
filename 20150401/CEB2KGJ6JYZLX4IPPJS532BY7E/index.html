<html><header><meta charset="utf-8"><title>收市閒情：眼睛張開身邊是韓紅 - 千頌C</title></header><body><h1>收市閒情：眼睛張開身邊是韓紅 - 千頌C</h1><p>夢想？乜來的？食得㗎？如果你係咁諗，你就真係too simple，sometimes naive。老套啲講，夢想看似不切實際，其實很有意義！<br>我係一個小老散，仲係一個會做功課嘅老散。我有一個夢，就係我可以靠炒股贏錢，再錢滾錢、發達、上車、結婚、生仔、退休，咁就一世就最正！<br>係嘅，如果世事真係咁順利，梁振英就唔會係特首啦。不過，正如吳若希都識問，係咪預咗政府無反應係咪就唔使去fight先？所以我仍然會去努力去實現呢個遙遠嘅夢。<br>重申一次，我真係一個會做功課嘅老散。所以我睇晒所有分析、大行報告，人人都話滬港通會收窄AH折讓，我信㗎喎！理性話畀我聽，同一個product，喺自由市場下，冇理由個價會差太遠。<br>上星期阿爺一聲令下，放公募基金落香港買貨，呢邊啲貨平咁多，冇理由唔衝落嚟買啩。所以星期一，我瘋狂高追折讓大嘅股份，嗰啲洛陽玻璃（1108）、中國中冶（1618）呀，我狂掃。預咗個市長線大升，港交所（388）唔買就儍！<br>話你知，以前我一路都好憎水貨客，不過，呢個moment，我真係好想呢批H股水貨客快啲衝落嚟！<br>任你用篋碌爆我隻腳又好，踎喺地打躉又好，come on！baby！我們在北方的水貨客，願你都買的股都升，願AH大同國度降臨，願我的上車夢行在地上，話知樓價在天上。</p><p>贏錢恐要學強國人</p><p>去到噚日收市，我望一望我嘅夢想之倉，中冶支陰燭狠狠樁咗我一嘢；我啲洛陽玻璃碎到一地都係，恐怕如果周柏豪要欣賞，都要用上15小時；至於港交所，真係唔好提了。<br>我醒了，我真係醒了，我終於明白「閉起雙眼你最掛念誰，眼睛張開身邊竟是誰」那種痛。不過我痛定思痛，根本由頭到尾，AH股折讓收窄呢個大同世界，都是一班大行、香港散戶一廂情願。<br>你閉起雙眼主觀願望希望見到謝安琪，但我哋唔記得，眼睛張開身邊嗰個係韓紅呀！<br>韓紅最叻係乜？就係「X嗌」飆高音。A股係由散戶主導，呢班人就好似韓紅咁，話知《十年》呢隻歌，係講淡淡然嘅愛情故事，佢都係「X嗌」。所以佢哋係不問基本因素、不問估值，見個個都話買話好就「狗衝」。<br>如果佢識同你炒AH折讓咁理性，就唔會將隻漢能（566）炒到幾千億市值啦！係嘅係嘅，港股通額度用多咗，但噚日都係得20億人仔咁大把，嗰度對比兩地股市成交，根本只係散銀。<br>滬港通嘅伏，中一次係唔小心，中兩次就係蠢，中三次係乜？你自己諗。經過呢次，我更加慶幸我有過呢個夢想，因為佢先令我知道，以後要贏錢，可能我要學「韓紅式炒法」。<br><br>千頌C<br> http://fb.com/winbigwok <br>本欄隔周三刊登</p></body></html>