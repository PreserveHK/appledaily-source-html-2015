<html><header><meta charset="utf-8"><title>隔牆有耳：Chris變Chirs　Tree根串錯自己名網民解讀︰黐r線 - 李八方</title></header><body><h1>隔牆有耳：Chris變Chirs　Tree根串錯自己名<br>網民解讀︰黐r線 - 李八方</h1><p>民建聯Tree根鍾樹根語文水平之高超，會嚇你一跳，其實都跳到有啲攰喇！繼早前倉頡上身，發明「悔辱」、「明張目膽」、「雞毛鴨蒜」、「食碗底，反碗面」呢啲殿堂級新式潮語之後，雙碩士Tree根呢次回歸英語，幫自己改咗新名，叫做「Chirs」。千祈唔好問八方點讀，事關才疏學淺嘅八方真係唔識。</p><p>賴製作公司
</p><p>循東區漁灣參選區議會嘅Tree根，最近推出一份宣傳單張，有眼利網民發現，Tree根英文名印住「Chirs Chung」，相信呢個「Chirs」，應該係Chris，即係Christopher簡稱，好明顯錯咗，單張底部就寫住「Vote for Chris CHUNG」，冇錯到。<br>八方都想聽吓雙碩士Tree根點解釋，可惜佢冇覆機。有傳媒則引述「Chirs」回覆話，呢批單張印咗3,000至4,000張，一律由民建聯交畀製作公司印嘅，仲話職員交製作公司前已經check過，所以估計係製作公司出錯喎。好多網民力撐Tree根「冇錯」，話呢個字應解讀為「黐線」或「Chi-r(an)-s(in)」。<br>既然文字造詣咁出神入化，八方覺得阿「Chirs」不妨將民記今年嘅競選口號「實事求是，為你做事」，變成「實事求是，為你造字」，可能更有宣傳效果。<br><br>mailto:pf_lee@appledaily.com<br>李八方</p></body></html>