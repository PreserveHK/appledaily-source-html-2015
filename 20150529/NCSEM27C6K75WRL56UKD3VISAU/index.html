<html><header><meta charset="utf-8"><title>中環在線：中移動無餅派小股東拖羅嘉瑞落水 - 李華華</title></header><body><h1>中環在線：中移動無餅派<br>小股東拖羅嘉瑞落水 - 李華華</h1><p>唔經唔覺，中移動（941）董事長奚國華已經主持咗4次周年股東會，由初頭因為盈利增長放緩而俾小股東「問候」，到噚日股東會上不時聽到笑聲，都算係對奚總嘅一點肯定。<br>睇番呢幾年中移動嘅股價，由60、70蚊升番上嚟，近期變番紅底股，小股東當然高興。最重要係，即使小股東對住奚總狠批，佢仍然耐心解答小股東問題。<br>好似噚日公司原本話預50分鐘畀小股東提問，點知一問就問咗個幾鐘，搞到獨董羅嘉瑞都要中途走先，唔走尤自可，羅醫生一走，馬上被一名小股東點名。<br>呢位小股東唔係鬧羅醫生，而係批評中移動喺股東會只送一張電話卡畀小股東，西餅都冇件，仲話：「去羅嘉瑞間公司開股東會（唔知鷹君（041）還是冠君產業信託（2778）），都有4件、4件西餅送啦。」羅醫生如果聽到都唔知畀唔畀反應好嘞！</p></body></html>