<html><header><meta charset="utf-8"><title>求驗客手記：金英權壓老孫當選</title></header><body><h1>求驗客手記：金英權壓老孫當選</h1><p>臨近年尾，好多國家都舉行頒獎典禮，選出過去一年表現最好嘅球員，其中效力廣州恒大嘅中堅金英權就好鬼威水，力壓踢緊英超嘅孫興民同埋奇誠庸，做咗今年嘅南韓足球先生。呢個獎係由南韓足協同傳媒一齊選出嚟，雖然孫興民同埋奇誠庸實力強啲，但金英權今年拎到嘅榮譽更多，除咗贏得亞冠盃之外，佢喺夏天仲以隊長身份帶領南韓拎咗東亞盃，大大加分。另外，FC多倫多嘅米高巴特利就當選美國足球先生，佢今年帶球會首次打入美職聯季後賽；至於巴塞隆拿門將哥迪奧巴禾仲威水，當選今年智利嘅最佳運動員。《法國足球》昨日公佈，巴黎聖日耳門中場馬度迪力壓保羅普巴，當選今年最佳法國球員。</p></body></html>