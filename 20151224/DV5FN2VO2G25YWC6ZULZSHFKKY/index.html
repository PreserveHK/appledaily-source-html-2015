<html><header><meta charset="utf-8"><title>秋生鬧陳淨心「以為自己係黨中央」林夕廣西講座被取消</title></header><body><h1>秋生鬧陳淨心「以為自己係黨中央」<br>林夕廣西講座被取消</h1><p>「愛港力」召集人陳淨心舉報上癮，不停向去年撐過佔中藝人施毒手，前日在微博舉報林夕，令林夕大後日的廣西大學講座被取消。陳淨心越見得戚，黃秋生昨再寸爆她以為自己是黨中央。黃耀明則揶揄陳淨心是即將發動新一輪文化大革命的紅衞兵。</p><p>向來敢言關心香港的填詞人林夕，曾多番出言狠批政制，去年雨傘運動，他不遺餘力支持學生，甚至親身到政總站台。林夕原定大後日（27日）到廣西大學與學生交流寫歌心得，陳淨心繼打爛張敬軒和盧凱彤等飯碗後，前日又在微博舉報林夕，經網民向廣西大學投訴，廣西大學共青團前晚深夜公佈活動將取消。<br>陳淨心前日下午4時許在微博狙擊林夕：「林夕先生，聽說你12月27日會在廣西大學大禮堂與內地學生交流寫歌心得。你說過《北京歡迎你》是你『人生污點』，我懇請你不要把這種扭曲思維灌輸給內地學生，我相信我們祖國會越來越好的！」網友將陳淨心的言論推波助瀾，結果活動真的被叫停。廣西大學前晚在微博公佈：「原定於12月27日上午10:00在我校大禮堂舉行的『閱讀會大家』活動取消。」記者昨聯絡林夕，直至截稿前都未有回覆。</p><p>陳淨心辣秋生囂張</p><p>其實林夕於雨傘運動期間，不但與作曲人Pan（羅曉彬）合力打造一首打氣歌《撐起雨傘》，林夕更現身政總激動說：「喺呢個關頭，冇人有條件害怕！有人質我食糞便，我係咪食住先？」他原定去年10月到北京中國政法大學演講都馬上被取消。<br>陳淨心連環向佔中藝人張敬軒及盧凱彤等開刀，務求打爛大家飯碗，黃秋生早已看不過眼，鬧爆陳淨心是食魚屙廢物維生的「魚缸清道夫」，可是她變本加厲，前日向林夕施毒手，陳淨心昨又到微博辣𤏸秋生，她留言：「黃秋生恃着有香港英皇娛樂集團背後撐腰，非常囂張氣燄。」<br>秋生昨在電話中升級寸爆陳淨心自以為是黨中央：「佢真係以為自己代表共產黨，佢係咪儍咗？我氣燄囂張得過佢？」秋生也炮轟「cap圖王」黃安亂舉報他疑領唱「佔中」歌曲《問誰未發聲》新聞截圖，秋生不甘遭對方冤枉促道歉，陳淨心昨微博公開留言：「𤏸安不是一個人面對一個上市公司的，他背後有千千萬萬的愛國同胞支持（包括我），我跟黃安共同進退！」秋生即揶揄：「13億人除咗千千萬萬，其他人呢？」</p><p>明哥：點解要受懲罰？</p><p>明哥昨在電話回應：「我想問北京同香港政府係咪默許呢種紅衞兵式嘅秋後算賬？無論林夕或我哋，喺香港創作或講過所有嘅說話，呢啲說話或表達權利，喺香港係合法，點解我哋去到內地要受到呢啲懲罰？梁振英係點回應呢件事，佢係咪覺得任何俾紅衞兵舉報咗，任何人就可以被封殺？係咪梁振英默許？今日呢件事可以發生林夕、我哋身上，聽日都可以發生喺任何人身上。」人民力量主席袁彌明昨也在電話中狠批陳淨心：「需要呢嚿咁垃圾去舉報咩？佢只係可以向細機構舉報，嗰啲機構怕事，自我審查。」<br>此外，有網民向廣西大學投訴時，列舉林夕曾撰寫佔中歌曲《問誰未發聲》，但其實該歌曲並非出自林夕，《問》最先在網上流傳改編自孤星淚《Do You Hear the People Sing？》，去年5月開始在facebook「讓愛與和平佔領中環」專頁上出現，之後大受歡迎，大家紛紛聲援。<br>採訪：陳杰</p></body></html>