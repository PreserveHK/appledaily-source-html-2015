<html><header><meta charset="utf-8"><title>唔去頒獎禮　公司安撫Kary扭計成功　踢走Gin Lee</title></header><body><h1>唔去頒獎禮　公司安撫<br>Kary扭計成功　踢走Gin Lee</h1><p>人妻吳雨霏（Kary）今年2月宣佈跟環球續約，之後推出新碟《艷羨》並橫掃商台和港台冠軍歌，雖然正值樂壇頒獎禮舉行得如火如荼之際，據知，Kary將全面玩失蹤，甘心放棄所有獎項！消息指全因同是唱得的李幸倪（Gin Lee）將加盟環球，現年28歲的Gin Lee雖出道僅6年，最近因參加內地歌唱比賽《中國好聲音》和《中國之星》上位，有網友讚是新一代最強女歌手。<br>來自馬來西亞的Gin Lee雖然在內地輸了比賽，但擁有真材實料的她就被環球睇中，據知，下月環球將舉行記者會宣佈Gin Lee加盟，惟同屬環球的Kary卻打爛醋埕，為免分薄資源不肯跟Gin Lee同一label，實行有你冇我，甚至扭計向唱片公司請大假，不但拒出席年尾樂壇頒獎禮，就算明年3月出碟，錄音期內都請假遲遲不錄音。</p><p>各分天下</p><p>據消息人士透露，環球覺得Kary和Gin Lee各有千秋，不想Kary覺得公司偏私，所以答應讓她放假不出席頒獎禮，而環球旗下有多個label，Kary和陳奕迅屬新藝寶，陳慧琳是正東歌手，盧冠廷是EMI歌手，陳慧嫻屬寶麗金，而譚詠麟、李克勤和AGA則屬環球，據知最後決定安排Gin Lee歸入環球label，跟Kary各分天下以作安撫。<br>昨日記者向環球求證，發言人承認：「公司係簽咗Gin Lee，詳情遲啲會公佈。」問到Kary是否扭計？發言人表示：「唔好咁敏感，因為佢月尾要做義工一早請咗假，放完假會錄碟。」<br>採訪：皓騫</p></body></html>