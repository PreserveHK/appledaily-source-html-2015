<html><header><meta charset="utf-8"><title>雷神好煩惱！打吡座騎至少四揀一</title></header><body><h1>雷神好煩惱！<br>打吡座騎至少四揀一</h1><p>今屆2000米香港打吡大賽對雷神莫雷拉來說，是煩惱的根源，不過好多騎師恨都恨唔到。原因係雷神將會有太多馬揀。<br>雖然大摩的天價灰馬「代代為王」周日(27日)在港初次登場，將落入潘頓手上，但大摩另一惡馬，上仗由布文勝出，公認超勁的「明月千里」，唔通稍後雷神話想騎，大摩會唔畀佢咩？<br>除咗「明月千里」，呂廐「瑰麗傳奇」及蔡約翰一對「澳斯卡」、「首飾太陽」，都係雷神打吡嘅潛在座騎，即係話雷神喺打吡，至少可以四揀一。<br>先講澳洲2000米二級賽杜樂錦標亞軍「瑰麗傳奇」，本周二首次在港試閘，由莫雷拉操刀，結果跑第二，馬主文壽強都有到場。文壽強表示，呂健威和雷神都好滿意愛駒的試閘走勢，雷神更大讚「瑰麗傳奇」是very good horse，但暫時狀態得六成左右。文壽強又自爆「瑰麗傳奇」成日「李小龍上身」，早前踢爛馬格內的設施，要搬到另一馬格。<br>至於「首飾太陽」，據知蔡約翰已向馬主講明，此駒應有長力，必以打吡為目標。而「澳斯卡」表面似中短途馬，但母親12勝1100至2400米，曾四度勝出一級賽，包括長途的橡樹大賽，曾獲選新西蘭冠軍長途馬，所以「澳斯卡」跑打吡都唔奇。</p></body></html>