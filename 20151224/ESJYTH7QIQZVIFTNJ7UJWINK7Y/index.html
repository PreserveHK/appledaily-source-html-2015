<html><header><meta charset="utf-8"><title>【電腦巡場】華為X2明明係手機　網絡商當平板？</title></header><body><h1>【電腦巡場】華為X2明明係手機　網絡商當平板？</h1><p>呢期華為X2好響朵！7吋全高清平板，八核配3GB RAM，而且仲有雙卡雙待，對應聯通移動等網絡制式，不過最妙係佢粒內置5,000mAh電池，部機一日用唔晒？將佢駁番其他智能裝置，佢仲可以當外置尿袋用，老老實實，當佢隨身後備機，的確唔錯。<br><br>肥通雖然係咁諗，不過場內人玩法就唔同，佢哋好多人當正佢手機用，主要貪佢芒大方便睇報價；大家都知場內人用機幾挑剔，但見幾間大舖大佬用佢，都話冇鑊氣，就知冇投訴。不過呢頭講完，即刻就出事！話說華為維修部熱線好䌓忙，好多客話用用吓，忽然打唔出電話，一翻查資料，發現絕大部分都係數碼通用戶，原來數碼通在本月頭忽然將X2定性為平板電腦，所以出現對應問題，所以需要轉用平板Plan先解決問題，而且同GB數只係相差十蚊、八蚊，不過係煩咗啲囉！<br><br>講返機價先，X2都出咗大半年，最初水貨三月到港，高開過三千中，近兩月不斷插水，上周開報$2,400，今周進一步下跌至$2,340；預計過埋聖誕可能見$2,200尾，冇計啦！廠價不斷下插，明顯想跑靚條總銷售量。<br><br>查詢：麗達屋(深水埗長沙灣道226-242號深之都商場1樓29-30號舖)<br><br>記者：朱崇德</p></body></html>