<html><header><meta charset="utf-8"><title>【潛龍碟影】以神蹟包裝嘅《明日之後》 - 龍叔叔</title></header><body><h1>【潛龍碟影】以神蹟包裝嘅《明日之後》 - 龍叔叔</h1><p>碟舖老闆昌哥打嚟，問龍叔叔呢排蛇咗去邊，點解咁耐都冇碟評見街？查實龍叔叔近排多嘢做兼要出差，完全分身不暇啫。話雖如此，稿可以唔交，但碟就幾忙都要睇，早排煲完嘅《出埃及記：神王帝國》，真係值得推介。</p><p>龍叔叔並冇宗教信仰，打正旗號嘅福音電影一向少睇，今次《出》嘅引人之處，就係冇刻意歌頌上帝功績，齋以緊湊劇情同變態CG特技嚟留住觀眾，娛樂性滿到瀉。戲內仲有好多質問上帝嘅對白，例如「有哪個神會連小孩也不放過？」等。更嘩然嘅係角色設定，有條𡃁仔經常失驚無神出現，對摩西指指點點，仲嫌摩西手腳慢，勸唔掂法老王放過以色列人，於是自己郁手施行十個天災懲罰希臘人。條𡃁仔雖然係神嘅化身，不過滿臉邪氣，講嘢又寸又兇狠，堪稱死小孩中嘅極品，睇到一半，應該已經激到一眾「耶忍」紮紮跳，邊鬧邊離場。<br>咪勞氣住，大家其實可以當佢係一套以神蹟包裝嘅災難片，認真便輸了。由於當時希臘滿天神佛，個個都迷信到不得了，神就踩場挑機，向希臘人施以十災，等大家明白，乜神都保佢哋唔住。呢十災緊要喇，以現今高超視覺特技，重現血染尼羅河、密集冰雹、蝗蟲突襲、蛙災及瘟疫等巨變，簡直係古羅馬版《明日之後》，畫面、聲效相當嚇人，喜歡災難片同炸機嘅觀眾會開心到跳起。<br>雖然聖經冇明確寫出，但編劇為咗增加張力，大膽假設摩西年輕時係無神論者，四十歲後先信奉主耶穌，帶領以色列人過紅海。飾演摩西嘅Christian Bale，即係《黑夜之神》嘅蝙蝠俠，由年輕時青靚白淨，到同好兄弟法老王反面，跟住四十歲後滿面鬍鬚依靠神，由唔信到堅信，都演得幾自然，增加唔少說服力。</p><p>蝗蟲包圍　感同身受</p><p>前半段毫無悶場，加上特技出色，龍叔叔難免期待尾段摩西分紅海嘅高潮戲。可惜喺前有紅海，後有追兵之際，海水以大退潮形式露出陸地，畀以色列人行過對岸，唔係《十誡》同《埃及王子》咁，紅海變成兩幅牆，視覺衝擊當堂冷卻晒，好彩最後都有幾百米高嘅海牆出現，淹沒班希臘軍，叫做喺視覺上攞番啲氣勢。龍叔叔上網翻查，有網友指出聖經記載過大退潮（出14:21）同海水變高牆（出14:29），導演跟足聖經，兩樣都拍番出嚟，算係有做到功課。<br>論藍光碟嘅聲畫表現，算係A級㗎喇，天現龍捲風同尼羅河鱷魚互噬等，都靚到疑幻似真，畫面利落之餘，暗位仲有好多細節。3D嘅景深亦好強烈，多個wide shot都拍出希臘盛世，唔似一般2D轉3D咁虛假。至於聲效，就算無Atmos  11.2加持，單靠DTS-HD MA  7.1，已經好震撼，冰雹打落地下嘅低沉聲、清脆嘅格劍聲，都增加咗呢套災難片嘅可觀性。最正係蝗蟲圍城嘅包圍感，真到想伸手撥走佢，龍叔叔仲隱約聽到拖篋同講價聲，實在得人驚。<br>意猶未盡？三碟裝除咗2D同3D版外，仲有隻製作特輯bonus碟，入面收錄超過四粒鐘內容，由角色、時代背景到特技解構都講齊晒，而且全部有中文字幕，呢套三碟裝相當抵睇。</p><p>《出埃及記：神王帝國》</p><p>藍光碟（3D加2D三碟套裝）<br>灣仔價約$240</p><p>龍叔叔</p><p>幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。（ http://www.facebook.com/uncle.dragon.movie） </p><p>編輯：陳國棟<br>美術：吳子豪</p></body></html>