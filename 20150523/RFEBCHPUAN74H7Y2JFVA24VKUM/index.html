<html><header><meta charset="utf-8"><title>旅行勝實習 - 左丁山</title></header><body><h1>旅行勝實習 - 左丁山</h1><p>想仔女創業、產生創業念頭，唔好墨守成規，有乜刺激方法？現在有不少跨國巨型銀行，金融時報創造新詞，稱之為Sifi，即係Systemically Significant Financial Institutions（系統性重要金融機構），以前講慣嘅too big to fail（大到不能倒）嘅銀行因英文名稱太長，寫英文新聞標題不易，咪索性叫呢啲銀行做Sifi囉，即係高盛、摩根史丹利、JP摩根大通、美銀美林、花旗、UBS、匯豐一類。<br>間間Sifi都有私人銀行部，對超級大戶（即十億美元富豪billionaire）照顧到無微不至，除咗做財富投資顧問之外，仲幫埋超級大戶子女搵名校，開財富管理培訓班，當然還要暫時僱用啲貴介子弟等intern（實習生）。<br>美國一間大型對沖基金Fortress Investment Group創辦人Michael Novogratz對此大潑冷水，對華爾街日報講：「我地見過不少小伙子，佢地差不多人人想要高盛、麥肯錫做實習生，其實佢地不如休學一年，騎電單車環遊印度更加有用。」休學一年（英文叫做Gap Year）？好似陳義過高，畢竟不少學生孭上一筆「學生債」，畢業後要償還，窮學生邊度可以停學一年，背着背囊環遊印度或中國呀？當然，呢位身家值15億美元嘅Novogratz先生係講說話俾啲億萬富豪孩子聽嘅，入高盛實習大多數係做電腦操作員，對住電腦做財務數據模型，英文叫做Number cruncher，四十年前左丁山就係㩒計數機㩒到手指痛（當年還未有個人電腦），學唔到甚麼東西，反而去新興國家東闖西闖，仲可以領略到市場需要、人民實際生活情況，正所謂行萬里路勝讀萬卷書吖嘛。<br>好多大學生在學校頭三年，都力求爭取做大公司intern，為的是增加畢業後就業機會，好難話佢地唔啱，但如果條件許可，特別係啲富裕家庭子女，根本唔駛咁急於掛住趕快畢業去搵工，不如諗吓Gap Year，去旅行或去新興國家做義工，豐富吓人生經驗先。有啲大公司睇CV，幾睇重Gap Year經驗㗎。讀者睇到，唔好鬧左丁山寫來好似「何不食肉糜」，左丁山唔係離地嘅，但有不少蘋果讀者係有錢人士，佢地不妨再諗清楚，與其動用人事關係推子女入Sifi做實習生，何不放佢地出外到南美洲一行，增廣見聞？</p></body></html>