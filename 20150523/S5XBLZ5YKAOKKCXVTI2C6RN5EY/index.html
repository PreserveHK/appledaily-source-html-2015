<html><header><meta charset="utf-8"><title>隔牆有耳：指儲3,000元上車謬誤多　女神碧樺依　狂數離地煒論 - 李八方</title></header><body><h1>隔牆有耳：<br>指儲3,000元上車謬誤多　<br>女神碧樺依　狂數離地煒論 - 李八方</h1><p>出任青年事務委員會主席嘅華置主席劉鳴煒MW，叫青年月儲3,000蚊等機會上車，被網民狠批離地。社福界巴港混血女神、中大社會工作學系助理教授碧樺依Raees都忍唔住噚日喺《am730》撰文，批離地「煒」論至少三個謬誤，點醒MW返回地面了解實況。<br>Raees話呀，首先以當今樓價，就算數口唔精都知道冇可能儲到首期，MW冇分析樓市問題、不提官商勾結等，只將責任推畀年輕人。第二，MW叫年輕人「睇少場戲，去少次日本」，儲吓錢，係將年輕人定型為只識行街睇戲、吃喝玩樂，漠視百物騰貴；第三，佢認定收入低就唔好期望能過有質素生活，應份捱苦，似乎唔明智能電話、電腦已係生活同工作必需品。</p><p>促熟讀《青年約章》
</p><p>Raees繼而指政府多年前訂立《青年約章》，列出青年基本權利，包括不應受到社會階級歧視，經濟剝削，但呢份約章冇擺喺青年事務委員會網頁，喺民政事務局網站先搵到，「劉主席，當你發表偉論前，還是先熟讀《青年約章》和了解民情，否則下次不單離地受質疑，可能主席一職也難保」。<br>八方問過Raees，佢話撰文係希望MW知道社會迴響，「如果佢realize，值得畀佢試吓（續任主席）；但如果唔realize，大家要三思成個委員會做緊乜嘢」。佢又話MW講樓價易惹人不滿，「佢本身係大地產商，自然會帶出問題出嚟」。至於Raees則至今冇樓在手，佢講番初出茅廬喺社福機構打工，月薪得10K，做咗5、6年先至有15K，所以咪以為賺15K好易。佢話都有儲錢，但目標唔係買樓，而係應付父母不時之需。<br><br>李八方<br>mailto:pf_lee@appledaily.com</p></body></html>