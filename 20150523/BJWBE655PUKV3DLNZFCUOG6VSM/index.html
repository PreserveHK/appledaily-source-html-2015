<html><header><meta charset="utf-8"><title>伊健拒夫妻檔𢱑銀　怕戲假情真</title></header><body><h1>伊健拒夫妻檔𢱑銀　怕戲假情真</h1><p>鄭伊健昨日在尖沙嘴出席由《蘋果動新聞》主辦的「第一屆動品牌大獎2015」，活動旨在鼓勵各品牌並表揚它們過去一年的努力，伊健以頒獎嘉賓身份頒發「全城至愛動品牌」大獎予得獎者港鐵。<br>伊健受訪時，表示做各類產品代言人，但啤酒廣告未做過，以前在泰國拍過一個啤酒廣告，但最終沒有出街。問到伊健酒量，伊健說：「一時時，以前入行都有監製同我講，話我人生經驗唔夠豐富，叫我落酒吧蒲吓，真係幾有用，可以睇吓人生百態，後尾落咗去真係見到好多嘢，有啲人飲酒前後真係兩個樣。」問他當時有否趁機識女仔？他即說沒有，都是與幾個訓練班同事去，酒吧沒有異性最安全。 <br></p><p>問伊健會否接受與太太蒙嘉慧夫妻檔拍廣告？伊健笑說：「我哋從來都冇合作過電影、電視劇，費事戲假情真，哈哈，不過我哋都唔係拍戲一齊，係喺呢行認識。」至於張智霖與袁詠儀夫妻檔拍內地節目，若重金禮聘邀請伊健夫婦會否考慮？他說：「暫時唔會啦，分開做會好啲。」是否怕有拗撬？他說：「浪漫嘅嘢，唔想放工作度。」至於有否探過好友謝天華的囝囝？伊健稱見過大人，未見過BB。</p><p>想拍《全力扣殺》續集</p><p>提到電影《全力扣殺》開拍續集，籌備如何？伊健表示想再跑多些戲院宣傳，現時票房已過千萬，問他是否有意投資續集？他笑說：「預我先啦，我咁細份，我都想拍續集嘅，因為幾港式嘅精神，我覺得可以延續。」一向熱愛踩單車的伊健，又提到近日睇新聞見到單車遊行，希望政府可在港多建單車徑。<br>採訪：溫敏芝<br>攝影：陳俊強  </p></body></html>