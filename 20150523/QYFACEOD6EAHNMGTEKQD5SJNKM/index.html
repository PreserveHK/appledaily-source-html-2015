<html><header><meta charset="utf-8"><title>唐貝詩　CEO變形記</title></header><body><h1>唐貝詩　CEO變形記</h1><p>【名門】唐貝詩（Lydia）是「70年代機械大王」唐全之子唐基華跟前港姐寇鴻萍所生的長女，Lydia自小品學兼優，2011年於英國University College London修畢工商管理後，回港幫手打理母親的生意。之後寇鴻萍更打本二千萬讓女兒搞團購生意，當過CEO，Lydia卻發現自己醉心娛樂圈，今年她決定簽約中國3D數碼娛樂，進軍影圈，她勤力學戲、做瑜伽，積極裝備自己。<br>撰文：羅慧敏</p><p>獲得親生父母的支持，Lydia決定全身投入香港影壇！為甚麼有富二代、有CEO也不去做，卻選擇辛苦的娛樂圈生活？Lydia說：「其實我幼稚園、小學嘅時候已經好鍾意drama，會捉啲屋企人、同學，逼佢哋同我一齊扮唔同角色，甚至到大個，發覺自己係一個好有感情嘅人，覺得自己性格好古怪，𠵱家演戲都係學習階段，有跟老師學演戲，我好鍾意自己係投放感情嗰方面，係我嘅強項。所以我自己覺得搵到份自己鍾意嘅事業，點辛苦都唔介意。」</p><p>日日運動鍛煉身心</p><p>母親打本二千萬做團購生意，現時由妹妹唐貝欣接捧，自己則去追夢，Lydia說：「因為我係讀business management，畢業後希望攞啲實戰經驗，學吓生意上嘅嘢，學吓打工，學吓點樣同人交流，𠵱家就由我妹妹實習緊，自己就會注重番演藝事業上面，自己熱誠喺演藝上。暫時短暫嘅目標就係做好自己，可以表現好自己。我自己想拍戲，越係同自己本身唔同嘅就越好，演戲最有趣嘅就係可以活喺人哋嘅世界，好似卡通片可以拍真人版，例如小丸子身邊有個朋友叫小玉，紮孖辮、戴眼鏡、儍儍嘅，我好希望可以做吓呢啲角色。（接受性感演出嗎？）性感都OK嘅。」<br>決定入行後，現時Lydia每天做運動，操弗自己，她說：「每日喺屋企都做一啲拉筋運動，瑜伽上希望可以做一啲靚嘅跳舞動作，好似一字馬、倒立，自己都好欣賞欣宜，佢啲動作好靚，又訓練到自己做一字馬，所以自己都要下定決心去做。之前都好少運動，𠵱家做運動之後身心都健康咗好多。」現時Lydia愛上瑜伽，她已能做出很多高難度動作：「有一次約咗啲朋友學瑜珈，之後一直keep住做，發覺自己好鍾意運動，之後就去搵更多唔同嘅運動，有時約朋友social，都唔係好多嘢可以做，好鍾意約埋一齊去跑步同做gym。」</p><p>化妝：Ice Yee of 蒙妮坦學院<br>場地提供：Wow Fitness<br>健身教練：Andy Wong of Wow Fitness<br>瑜珈導師：Angie Lam</p><p>【父母離異感遺憾】</p><p>寇鴻萍是1982年的香港小姐季軍，入行後曾任電視節目主持，87年與唐基華結婚，二人育有現年27歲的Lydia與24歲細女唐貝欣。二人92年正式離婚，之後寇鴻萍與采蝶軒老闆梁廷鏘（Patrick）拍拖，並於03年再婚。</p><p>愛陽光男孩</p><p>Lydia謂當初見父母離婚很不開心，她說：「最唔開心嘅係我會少見Daddy好多，因為以前一齊住，我好鍾意Daddy，呢個係遺憾，但我哋到𠵱家關係都好好，有咩都一齊傾訴，佢知我入行都好支持。」母親再婚，Lydia跟繼父關係如好友，她說：「Patrick好好，佢哋一齊10幾年，睇住佢哋一路拍拖到結婚，佢個人好隨和好有幽默感，唔嚴肅，心地善良，成日幫我哋，有時我同媽咪嗌交，佢會喺中間緩和角色，佢係一個好男人！」</p><p>不過Lydia沒有受到父母離異影響自己的感情世界，曾跟毛玉萍兒子Eric拍拖三年、被指是富二代「狙擊手」的她，繼續尋找真命天子，她說：「我𠵱家冇拍拖，希望搵個我着高踭鞋佢都高過我嘅男朋友，仲要傾得埋，有修養，性格好，最好有共同嗜好，我鍾意陽光男孩。」</p></body></html>