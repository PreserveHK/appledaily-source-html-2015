<html><header><meta charset="utf-8"><title>足動神經：修咸頓勇撲藍月博高收 - 波神</title></header><body><h1>足動神經：<br>修咸頓勇撲藍月博高收<br> - 波神</h1><p>英超明天煞科，好戲唔多，當中排第五至七名爭兩個歐霸位，從賠率加上戰意取捨，重心博上次狂勝嘅南軍修咸頓，北伐「二哥」曼城起碼保不敗，後上取來季歐霸席位。<br>對衞冕曼城，跌一級攞今季亞軍，失敗一季；但對修咸頓，今季座底攞該會史上最高嘅英超第七，加埋季前放走多位主力套現仍頂得住，比上季埋單攞第八更出色，夢幻一季咯。這支南軍上仗主場謝幕，喺上半場已靠塞內加爾射手沙迪奧文尼（左）閃電中三元下領先5:1，終大炒原來事後先知輸100球都會照護級成功嘅阿士東維拉，近月英超開「其他」波膽，除曼城大炒過昆士柏六球外，絕無僅有。<br>南軍主場大捷謝幕有晒交代，今戰本無甚可取，但由於利記同熱刺聽晚分別作客史篤城同愛華頓，失分機會甚大，亦唔多似好恨踢歐霸；現時喺得失球有絕大優勢嘅修咸頓，作客曼城若能爆冷起碼取一分，有機會再上一層樓，來季亮相歐洲，主帥朗奴高文今夏將獲會方大開水喉擴軍。仲有就係，另一南軍般尼茅夫已奪來季升英超資格，修咸頓要搶客，球隊戰意續不用懷疑。</p><p>曼城主場連勝有疑點</p><p>作客到五連勝、近績英超最銳嘅曼城，搶分當然唔易；但細心看曼城今季主場已失12分，比上季奪冠時只失五分大幅退步，仲有係季尾賽程有利下，近六戰聯賽主場全勝屬現時排積分表下半版球隊，出色戰績有疑點。隨住阿仙奴連場失分，加上藍月射手阿古路已穩取神射手獎，曼城無甚可爭，領隊比歷連尼都係等油王老闆「定生死」；既然「冠軍車」剛戰都可吞三蛋敗走西布朗，曼城迎實力屬前列嘅修咸頓，稍一鬆懈，難擋由正銳嘅兩隻「沙」字頭快馬，沙恩朗同沙迪奧文尼帶動嘅修頓鋒線，今場入球「大」穩開但嫌熱，推介2.5倍[+1]同波膽。<br>再選，博後顧英足盃決賽嘅阿士東維拉，主場迎篤定降班嘅般尼開入球「細」，作過關穩膽。被大炒過後，維拉防線會打醒精神，遇入球能力弱嘅般尼，穩打穩紥等爭盃好咯。至於尾門，下周一升班附加賽生死戰，博前線射手多嘅東北軍米杜士堡贏諾域治，平手坐和望贏。<br>波神<br>神級攻略  智破足彩</p></body></html>