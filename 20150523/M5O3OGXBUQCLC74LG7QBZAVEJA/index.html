<html><header><meta charset="utf-8"><title>【太平清醮攻略】睇飄色巡遊最佳位置</title></header><body><h1>【太平清醮攻略】<br>睇飄色巡遊最佳位置</h1><p>5月25日就係佛誕，每年佛誕長洲就會舉行太平清醮慶典，每年都有幾千人入長洲欣賞飄色巡遊同搶包山。一如以往，太平清醮當日下午兩點至四點為飄色巡遊，晚上十一點半至凌晨十二半為搶包山。動主播吉吉及Yvonne請來長洲影藝會會長區源欽先生，教大家「太平清醮十大貼士」，等大家喺太平清醮期間玩得更自在。</p><p>貼士一．<br>7:00a.m. 坐船入長洲<br>因為早上9至12點係人潮時段，好大量遊客坐船入長洲欣賞飄色巡遊，如果唔想同人逼，坐7點班船入去就比較舒服。<br></p><p>貼士二．<br>8:00 a.m.　新興街一帶影靚相<br>新興街係唔少會所及武館的集中地，而太平清醮當日大部份武館及會所都會在門口佈置各式各樣的裝飾，區生表示8至11點喺新興街會影到不一樣嘅相片。</p><p>貼士三．<br>11:00 a.m.　食長洲魚蛋<br>新興街除咗可以影靚相之餘，大家亦可以揾到唔少長洲嘅特色食品，例如：平安包，紅豆餅，長洲魚蛋等，不家可以掃街一番。</p><p>貼士四．<br>11:30 p.m.　街市買100％魚蛋<br>近年長洲魚蛋非常出名，幾乎每位去長洲遊客都會食長洲魚蛋，不過要買到真正百份百嘅魚蛋，可以去長洲街市揾揾，長洲街市魚蛋舖老闆表示，平時大家食到嘅魚蛋大多都落咗好多膠粉，勸大家少食。</p><p>貼士五．<br>12:00 a.m.　天后廟霸靚位<br>今年嘅飄色巡遊路線同以往一樣，由北帝廟作為起點，天后廟作為終點，要數睇飄色嘅最佳位置，區生表示天后廟就係最佳位置。天后廟係巡遊路線嘅終點站，而且所有飄色單位都會到天后廟門前叩拜，必定睇到所有飄色，不過記得預早時間霸位！</p><p>貼士六．　記低廁所位置<br>長洲北社街公廁、長洲街市公廁，這兩間係長洲比較大型而方便的公廁。而麥記除有齋包食之外，亦都有廁所提供，都係一個唔錯嘅選擇。</p><p>貼士七．<br>6:00 p.m.　長洲街市天台平台影日落<br>長洲嘅日落景好出名，區生表示原來長洲街市天台平台係影長洲日落嘅最佳位置之一，真係估佢唔到。</p><p>貼士八．　7:00p.m. 排隊攞包山入場劵<br>今年大會提供1650張搶包山入場劵，在太平清醮當日晚上十時開始派發，先到先得，大家記得預早喺長洲消防局旁嘅北社一里沿冰廠街路排隊。</p><p>貼士九．<br>球場外霸靚位睇包山<br>如果真係咁唔好彩攞唔到搶包山入場劵，大家可以到球場外霸靚位睇包山，不過四邊有圍欄擋住，唯一比較好嘅位置就係近海邊嘅位置。</p><p>貼士十．<br>01:15 a.m. 有船返市區<br>新渡輪特別喺淩晨01:15，增設由長洲開往中環的普通渡輪加班服務返市區，其他時段照常服務。</p></body></html>