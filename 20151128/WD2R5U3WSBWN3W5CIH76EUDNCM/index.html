<html><header><meta charset="utf-8"><title>隔牆有耳：學聯老鬼爆　梁頌恒引薦西環官員 - 李八方</title></header><body><h1>隔牆有耳：<br>學聯老鬼爆　梁頌恒引薦西環官員 - 李八方</h1><p>青年新政召集人梁頌恒被揭2007年做城大學生會會長時，同中聯辦青年工作部處長張學理頗熟，梁頌恒話當年搞過學生會嘅學生，冇乜邊個未見過張學理。不過同佢同期嘅學界中人就唔係咁講，前學聯秘書長李耀基，仲爆梁頌恒當年想主動介紹西環官員畀佢識。<br>已淡出政圈嘅李耀基喺fb貼文，話當年學界好多人好似佢咁，唔會同西環官員見面，唔想俾人統戰，佢2007至2009年做學聯秘書長期間，有次去城大夜宴，當年城大學生會會長正係梁頌恒。李耀基記得梁當時主動引薦一名在場西環官員畀佢識，由於當年搞學生會嘅人都知李反共，梁嘅行為令李打個突，心諗你邊位呀！<br>另一名前中大學生會老鬼林嘉嘉都喺fb話，佢2008年做中大學生會會長，真係唔識亦未見過張學理，仲話梁頌恒點講冇所謂，但唔好將同期成個大專學界拖落水！</p></body></html>