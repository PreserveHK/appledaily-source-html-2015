<html><header><meta charset="utf-8"><title>隔牆有耳：立會午宴追退保、標時長毛送鐘畀CY - 李八方</title></header><body><h1>隔牆有耳：立會午宴追退保、標時<br>長毛送鐘畀CY - 李八方</h1><p>立法會噚日又定期宴請特首同眾高官、議員午宴，社民連主席長毛噚日趁梁振英赴宴前，又向對方追數！長毛梁國雄今次仲連追兩次，被人抬走咗，入場再追過，死纏CY唔放。<br>噚日出發前，長毛先準備一盒鹹蛋肉餅飯，用以提醒CY民間疾苦，話佢知午宴入面一杯紅酒嘅價錢，已夠老人家食一盒飯。長毛又準備咗上次因為被逐、未能向梁振英提交嘅請願信，以及一首抗議詩，仲有象徵爭取標時立法嘅「梁澤東」紙牌鐘，長毛準備將呢堆禮物親手送畀CY。</p><p>袁國強嗌乾杯掩聲</p><p>可惜長毛同一班社民連成員喺立法會外示威時，被安排企喺CY睇唔見嘅示威區，一班成員當然不滿，走出示威區範圍，結果CY未到場，已被立法會保安抬走。CY入場時如常望都唔望示威者，直入立法會開飯。<br>長毛因為議員身份，俾人抬走之後，再入宴會廳狙擊CY，但未埋到身就俾保安擋住，長毛大聲批評CY，話佢上次喺施政報告諮詢會趕人走，全民退保又走數，標準工時又冇聲氣，習近平講社會和諧，CY就唔提，只引述習叫佢再接再厲，質疑係咪連習近平都過一戙？之後再鬧佢係大話特首！不過CY全程冇正視，只笑笑口。喺長毛隔離枱嘅律政司司長袁國強、民記議員葉國謙等人，就喺長毛示威期間大嗌「乾杯！」似乎食得好開胃，當然長毛最後又係俾保安趕走！<br><br>李八方<br>mailto:pf_lee@appledaily.com</p></body></html>