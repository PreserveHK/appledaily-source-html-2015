<html><header><meta charset="utf-8"><title>隔牆有耳：找數真漢子　田少騷「奀鼠仔」 - 李八方</title></header><body><h1>隔牆有耳：<br>找數真漢子　田少騷「奀鼠仔」 - 李八方</h1><p>話說田北俊早前為北角丹拿自由黨候選人曾卓兒拉票期間，喺fb留言話拉票有助健身，仲承諾如果嗰個po呃到千個likes，就會喺fb騷佢練咗成個月嘅老鼠仔！雖然曾卓兒最後都輸咗畀公民黨鄭達鴻，但田少嗰千個likes就輕易達標，而佢噚日亦喺fb貼相找數（圖），不過條數似乎只找咗一半。<br>田少係就係騷咗手臂，但老鼠仔似乎奀咗啲，所以田少都自嘲，話張相有手臂但冇老鼠！不過粉絲就留言話收貨，好多人讚佢找數真漢子！仲借機抽埋梁美芬水，話田少露一露老鼠仔都過千likes，但身為正宗鼠王嘅梁美芬，啲po都係得10個likes，你話差幾遠！</p></body></html>