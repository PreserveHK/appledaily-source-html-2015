<html><header><meta charset="utf-8"><title>辦學一條龍 - 左丁山</title></header><body><h1>辦學一條龍 - 左丁山</h1><p>信報在11月23日有一篇「校長訪談」，訪問了香港中文大學校友會聯會陳震夏中學校長周厚峰，周校長係中大新亞書院歷史系校友（1982）。2000年中大校友會聯會教育基金申辦第二所中學成功，校舍在馬鞍山西沙路，聽濤雅苑附近，教育基金諸公四出籌款，最後得何添先生、利國偉爵士慷慨答允以陳震夏基金名義捐出九百萬元作新中學開辦費，於是大功告成，中學以「陳震夏」為名，捐款之後，何添利國偉兩位富而有禮的謙謙君子，還在恒生銀行博愛堂請吃午飯，細說陳震夏基金的由來，故事極令人感動，左丁山在座細聽，至今難忘。<br>當年創校，教育基金決定聘請一位年青有魄力的新人為校長，結果選中了年約40歲的周厚峰，在他領導下，15年來陳震夏中學以一所平民津貼中文中學開始，至去年有30名DSE學生考入大學，成績甚為不俗，而且校風良好，得不少家長讚譽有加。周校長對記者說：「家長曾戲言學生可由小學升到中大，毋須離開沙田區……」<br>左丁山倒希望有一天成為事實，馬鞍山有張煊昌幼稚園，顯徑邨有張煊昌小學，馬鞍山復有陳震夏中學，天水圍也有陳震夏幼稚園、張煊昌中學，皆由中大校友會聯會教育基金主辦，假如真的有學生由幼稚園而小學而中學，考DSE憑成績進入中大的話，中大校友會聯會應給予全費獎學金，至今有沒有一位從這樣的「供應鏈」進入中大的學生呢？好像還沒聽過，至於由陳震夏中學渡過吐露港到中大的，當然有之！左丁山在新亞修讀「明治維新後日本經濟」一科的時候，客座教授山本登來自慶應，他便曾對左丁山說過慶應大學不少學生是由慶應幼稚園，慶應小學，慶應中學這樣的途徑而來的。<br>看完周校長的訪問，碰到賓架M，順口問一句：「你個仔讀書未？」賓架M答：「在XYZ幼稚園。」嘩，犀利一流頂級名校噃，名人家長為子女爭一學位爭到打崩頭，幾乎辛苦過入哈佛，問佢點解咁好彩？賓架M話：「我冇人介紹㗎，不過知道XYZ校長家人辦咗一間playgroup，學費甚貴，我送咗個仔入playgroup，果然有XYZ幼稚園嘅老師嚟觀察幼兒上課情況，順便揀蟀，咁就得咗啦！」<br>哦，原來又係一條龍，肥水不流別人田！賓架M呻學費好貴，但係呢，城中有志之家長，皆盡量推子女入XYZ，梗係有啲好嘢嘅，或者他日可直升牛津劍橋都唔定！</p></body></html>