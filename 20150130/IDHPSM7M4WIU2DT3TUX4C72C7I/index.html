<html><header><meta charset="utf-8"><title>馮仁昭四圍超：林雪爆粗講欠債「我靠自己」 - 馮仁昭</title></header><body><h1>馮仁昭四圍超：林雪爆粗講欠債「我靠自己」 - 馮仁昭</h1><p>林雪、台灣藝人黃鴻升（小鬼）、新人段隆臻等噚日喺銅鑼灣出席新片《1屋2欺》嘅開鏡拜神儀式，舊年有傳林雪因為沉迷賭波，搞到要返內地避債，呢件事傳咗出嚟之後，一直都好少見佢喺香港露面。</p><p>心痛何家駒離世</p><p>難得噚日見到林雪，馮仁昭第一時間搵佢了解吓，喺活動度表現神態自若嘅林雪，喺訪問嗰陣講起欠債一事，佢就連環爆粗咁話：「X！X噏！唔好X理佢啦呢啲嘢，講起就㷫！每年寫一次，寫咗三年。」係咪俾人整蠱？佢就話︰「整紅咗我㖭，唔好幫我啦，做乜幫我啫，我由頭到尾都靠自己㗎。」林雪又透露自己近年一直喺內地拍戲，而且有唔少工作。<br>講到影壇惡人之一嘅何家駒日前病逝，林雪就話前排先同佢合作完《壹獄壹世界》：「心痛，少咗個惡人，人生如戲，簡簡單單就算，成日問片酬，開心咪得囉。」<br>至於小鬼就話雖然片中有唔少新演員，但全部都演得好自然，佢又大賣口乖話香港係佢事業轉捩點，所以今次嚟拍戲都好開心。講到好友羅志祥同周杰倫雙方近日有啲罵戰，小鬼就話：「應該是誤會吧！他們應該沒甚麼的，兩位都是我好朋友，我都不該講些甚麼，讓話題stop好了。」<br>撰文：馮仁昭</p></body></html>