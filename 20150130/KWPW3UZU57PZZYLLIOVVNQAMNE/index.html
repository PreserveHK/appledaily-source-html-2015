<html><header><meta charset="utf-8"><title>咖喱牛腩：全能是常識吧 - 牽牛</title></header><body><h1>咖喱牛腩：全能是常識吧 - 牽牛</h1><p>歐盟都已經講明QE，不過一月轉會市場仲靜過亞記電視台個錄影廠，西班牙方面，巴塞隆拿被禁買人，華倫西亞出手買賓菲加中場安素佩雷斯，已經係暫時嘅標王，以往大使慣嘅皇馬，只係買咗兩個𡃁仔，最詭異就係收購「挪威神童」，將佢放喺皇馬B隊，唔通想佢跟皇馬B隊領隊施丹（圖）學法？<br>如咖喱所言，進攻中場喺國際球壇地位已大不如前，施丹作為上一代進攻中場典範，孭住法國贏完世界盃再贏歐國盃，佢天生異稟有六呎一吋高，後生又學過柔道，既有健碩身軀又擁有優秀腳法。之後係就係出過唔少好嘅進攻中場，卡卡、史奈達、恩尼斯達等，但已經唔再單純喺中路發動攻勢，甚至更依賴兩翼進襲，派路、沙維都係好嘅指揮官，但又比傳統嘅「9號半」墮後一格。<br>其實𠵱家世界潮流興排4-2-3-1陣式，雙防中與單箭頭之間，三位進攻型中場，除咗左右兩翼，進攻中場都好重要，好似英超榜首雙雄車路士及曼城，奧斯卡杜斯山度士同大衛施華，但現實角度，進攻中場再難單單幫球隊進攻，返後協防更是常識吧！正如車仔領隊摩連奴將桑馬達放畀曼聯，並唔係佢進攻交唔到貨，而係佢懶於防守。<br>能跟施丹學習，係馬田奧迪加特嘅福份，據報佢年紀輕輕，已經有一份周薪十萬歐元合約，真係絕世好工。不過之前被冠以神童嘅，往往少時了了，大未必佳，希望馬田仔真係學到嘢，唔好一時沖昏頭腦浪費天才。<br>文：牽牛</p></body></html>