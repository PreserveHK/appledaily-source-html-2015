<html><header><meta charset="utf-8"><title>潛龍碟影：死「口靚」仔學人車大炮 - 龍叔叔</title></header><body><h1>潛龍碟影：死「口靚」仔學人車大炮 - 龍叔叔</h1><p>上個禮拜俾齣《失蹤罪》震撼到，搞到龍叔叔好想搵隻動作片返屋企炸下，冇腦咁消磨番兩粒鐘。可惜臨近農曆新年，派碟未算積極，得《亡命救參》同《德古拉伯爵：血魔降生》叫有啲睇頭。碟舖老闆昌哥力推提早到貨嘅《戰逆豪情》，仲講笑咁話唔睇唔係男人喎！龍叔叔非軍事迷，從來都唔好二戰片種，印象最深刻嘅都係得《舒特拉的名單》、《雷霆救兵》同《敵對邊緣》幾齣經典作。但沉迷過PS遊戲《戰場女武神》系列之後，忽然對坦克車有股莫名嘅鍾愛。昌嫂知龍叔叔心意，就喺旁邊加把口話《戰逆豪情》號稱「坦克版雷霆救兵」，叫龍叔叔睇戲學下嘢喎。</p><p>戰爭片劇情唔會複雜得去邊，《戰逆豪情》都唔例外，講盟軍打到final stage，準備攻入德軍嘅最後陣地，KO埋希魔就爆機。乜人最恐怖？就係窮人同唔怕死嘅人，德軍垂死反擊，盟軍喺最後勝利之前，死傷無數。其中一支坦克縱隊，就係由男神畢彼特領軍，偏偏總部派咗個新丁擔當坦克副手。老兵同菜鳥，當然引發唔少理性同感性上嘅衝擊，加上導演講故仔嘅技巧不俗，五個大男人，以戰車Fury為家，不時出現幽默對白，同甘共苦，男人睇落特別有feel。</p><p>做乜逼我殺人</p><p>幾位主要角色，演起嚟稱職自然，最擔票房嘅畢彼特，佬味越嚟越重，做軍頭入型入格，影片初段佢最sharp。盧根利文飾演由打字員臨時拉夫上陣嘅新兵，喺《波西傑克森》擔正過，初段仍然稚氣未除，做菜鳥同樣稱職，果種死蠢同姐手姐腳，龍叔叔都忟到想煎佢兩巴。不過中段開始，身邊不斷有人死亡同受傷，新兵嘅成長過程充滿血腥同無奈，由死都唔肯開槍，逐步變成勇救同袍嘅英勇軍人，劇情推進快慢有序，當中嘅心理轉變，更加引人入勝。中段打後，比畢彼特更搶眼。戰友當中仲有《變形金剛》男主角沙拉保夫，滿臉鬍鬚揸槍殺敵man到爆，佢幾次遇險，龍叔叔總會無聊幻想佢大叫一聲：「Bumble Bee!」，跟手坦克變成大黃蜂退敵。睇嚟沙拉保夫要拍多幾套戰爭片，先可以洗脫《變形金剛》嘅定型。</p><p>槍林彈雨　定位準確</p><p>由演員到戰爭場面，都算係荷李活A級製作，視覺上都幾刺激。不過呢類槍林彈雨嘅片種，聲效比畫面更重要，雖然港版BD未有提供Atmos同7.1聲道，實在有啲可惜，不過同時收錄咗DTS-HD MA同Dolby TrueHD  5.1，密集式槍聲相當清脆利落。尤其開首四架坦克怒轟兩台反坦克炮一幕，一班步兵匿喺坦克後面交火，槍聲定位合理，加上炮彈聲落力嘅重低音，眯埋眼都感受到戰場氣氛。細細聲播簡直浪費咗隻碟同音響，絕對係夜晚畀看更禁播嘅片種之一。Bonus算幾豐富，導演同演員專訪、製作特輯之外，仲有坦克背後嘅故事，原來係由英國南部嘅坦克博物館借出拍攝，軍事迷應該感受到導演嘅誠意。</p><p>Profile：龍叔叔</p><p>簡介：幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。 http://www.facebook.com/uncle.dragon.movie </p></body></html>