<html><header><meta charset="utf-8"><title>求驗客手記：躁狂之夜輸波輸品阿達杜倫飛砵掟旁證</title></header><body><h1>求驗客手記：躁狂之夜輸波輸品<br>阿達杜倫飛砵掟旁證</h1><p>星期二英聯盃車路士贏利物浦有迪亞高哥斯達踩㷫全場，𠵱家被英足總控告隨時要停賽，到周三西班牙盃八強次回合賽事一樣咁火爆，馬德里體育會喺主場迎戰巴塞隆拿，兩度領先都贏唔到以2:3輸波，總比數2:4出局。成班馬體會球員越踢越忟，先有費蘭度托利斯（費托）喺半場同尼馬爭執，下半場更加誇張，中場阿達杜倫嬲到向旁證飛砵。</p><p>馬體會兩紅牌負巴塞</p><p>今場波球證基爾真係出牌都出到手軟，加埋有七個馬體會球員領黃牌，其中隊長基比同埋馬里奧蘇亞雷斯都係兩黃一紅出場。今場波五個入球全部都喺上半場出現，馬體會喺開賽三十八秒就先開紀錄，第一個攻勢就由費托搞掂，但到九分鐘巴塞就由尼馬扳平。到三十分鐘馬體會再次領先，之後巴塞又扳平不特止，到四十一分鐘由尼馬入多球反超前到3:2。<br>今場波馬體會急於收復失地，踢得非常進取，到上半場中段控球率仲比巴塞多，而雙方埋牙情況亦唔少。當完半場嗰陣，馬體會中場魯爾加西亞同尼馬喺球員通道口角，之後費托都加入戰團同尼馬嘈埋一份；情況混亂之際，基比衰多口鬧球證，結果拎佢第二面黃牌被逐。<br>換邊之後馬體會球員依然好躁，土耳其中場阿達杜倫喺四十八分鐘被巴塞球員圍住搶走個波，似乎唔滿意球證冇吹罰，嬲到爆之下拎起佢被踩甩咗嘅左腳波砵，向場邊旁證方向掟過去。雖然冇掟中，但呢個嚴重挑釁執法裁判嘅行為其實算係暴力行為，但球證基爾事後只係向杜倫出示一面黃牌，真係算佢好彩。</p><p>尼馬被寸巴西失七球</p><p>場波雖然再冇波入，但火藥味就繼續增加，一次馬體會犯規之後，右閘桑法蘭托里斯向尼馬舉起七隻手指，應該係揶揄佢嘅巴西國家隊喺上年世盃四強以1:7慘敗畀德國。其實尼馬都冇份喺嗰場波上陣，桑法蘭你隊西班牙喺小組出局，又點寸巴西，何必輸波再輸埋品呢？巴塞教練安歷基賽後都話，場波越踢越唔對路，怕尼馬留喺場上遲早受傷，所以就調走佢。<br>麻煩嘢仲有喺今場波冇份上陣嘅馬體會守將安沙迪，比賽前被警方截查後發生爭執，再涉嫌用車門夾警察，被帶返差館協助調查。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>