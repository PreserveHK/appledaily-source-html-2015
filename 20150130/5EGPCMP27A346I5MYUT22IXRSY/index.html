<html><header><meta charset="utf-8"><title>中環在線：陸叔「係亞視捧紅我」 - 李華華</title></header><body><h1>中環在線：陸叔「係亞視捧紅我」 - 李華華</h1><p>股評人陳永陸（陸叔）原來同搵緊白武士救亡嘅亞洲電視好有淵源，陸叔𠵱家咁出名，都係因為亞視財經記者喺一九九○年底開始搵佢評論股市，之後越來越多傳媒搵佢講股，令佢曝光率越來越高，陸叔笑言：「係亞視捧紅我㗎。」<br>陸叔近年一直以獨立股評人身份主持電台財經節目，佢早期評論股市嘅時候，就係喺大福證券（現為海通國際，665）。陸叔憶述，當年亞視財經記者走上去大福寫字樓搵佢講股，令佢開始有人氣。<br>二○○一年，麥嘉、黃霑與羅家英幫亞視做清談節目《三個光頭佬》，陸叔都係其中一集嘅嘉賓。陸叔仲記得錄影當日，喺化妝間第一次見到黃霑，對方一開口就一輪三字經，不過當然唔係鬧陸叔喇，呢個只係黃霑打招呼方式，好友善㗎。<br>既然陸叔對亞視咁有感情，佢人脈咁廣，亞視執行董事葉家寶不防考慮搵陸叔幫吓手，話唔定介紹到幾條大水喉畀亞視喎，諗諗佢喇。</p></body></html>