<html><header><meta charset="utf-8"><title>隔牆有耳：呂壽琨畫作復修後展出 - 李八方</title></header><body><h1>隔牆有耳：<br>呂壽琨畫作復修後展出 - 李八方</h1><p>已故著名本港水墨畫家呂壽琨三十幅「滄海遺珠」真迹復修後將首度公開展覽，水墨畫迷有機會欣賞大師傑作。中文大學文物館去年底獲呂壽琨家人捐贈廿九幅珍貴水墨畫作品，最近更獲得美銀美林資助，請到來自蘇州嘅「蘇裱」技藝傳人謝光寒親到香港復修呢批畫作，預計花一年多時間就可以完成復修，有望明年展出。</p><p>負責項目嘅中大文物館副館長姚進莊話，今次復修嘅作品包括唔少呂壽琨典型畫作，如將禪學融入畫作嘅「禪荷」、「急流逆舟」同「荃灣遊記」等，全部都係呂喺上世紀六、七十年代嘅作品，大部份從未公開展出過，唔少更係佢在中大教水墨畫時嘅作品。</p><p>「蘇裱」傳人謝師傅初步檢查過啲畫，未發現好嚴重嘅發霉或褪色問題，不過復修工作一啲都唔容易，唔單止要有技術，更加要熟悉畫家嘅歷史。謝師傅話，呢批畫有啲畫框尺寸太細，例如「禪荷」呢幅作品，畫框至少要九十厘米闊同一點七五米高先可以展示到畫家「以有限展示無限」嘅宗旨，而且本來裱畫嘅紙質唔夠靚，令畫作有起皺嘅問題，長此下去隨時令畫芯斷裂，所以今次復修主要係將畫作重新裝裱，但謝師傅就強調唔會補筆，以示尊重原作。</p></body></html>