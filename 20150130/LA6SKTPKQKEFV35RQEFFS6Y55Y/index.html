<html><header><meta charset="utf-8"><title>厚此薄彼 - 左丁山</title></header><body><h1>厚此薄彼 - 左丁山</h1><p>在馬場見到地盤總監惡佬明與幾個判頭，惡佬明又幾好運喎，中齊六環彩與三寶，之不過，第五場14號「英才」來遲一步，輸咗俾9號「點解」，只得第二，咁就中唔到六寶獎，派彩只有178元、三寶更只有43元，惡佬明每注中五蚊，收錢真係得啖笑，不過都好過左丁山，因嫌賠率太低，刻意扒冷，結果斗零都冇得收。<br>原來惡佬明等人亦有留意亞視欠薪事件，主因係勞工處好似怕咗工聯會之建造業職工總會，成日派人抽查建築界之大判二判有冇欠薪，是否如期出糧，搞到惡佬明火滾，有一次直情對勞工處官員講：「亞視欠薪有冇咁緊張呀？」一位判頭亦在馬場同左丁山呻：「張建宗明顯大細超，對亞視欠薪理都唔敢理，但對我地建築界就幾惡死。」張建宗、蘇錦樑係玩大細超吖，咁又點啫，梁老闆冇「責成」佢地好好監管亞視吖嘛！<br>凡係商界事情受到政治干擾，就完全超出常理，變幻莫測，亞視處於不生不死狀態，不知捱到何時，過氣局長王永平在專欄話最好俾「亞視安樂死」，都幾幽默。經常往返上海北京之公子A就話：「鬧劇還會玩落去，最長可能玩到秋涼時份，十九大召開之後。現在全國反貪腐，風聲日緊，毫無放鬆跡象，我啲上海朋友話習大大開始部署十九大後人事，預料到時好多前朝重要人物因貪腐已被迫離開政壇，騰出好多空缺，由習大大重新安排過。再之後咯喎，睇吓邊啲人士真係理會亞視啦！」亞視唔駛去到咁高層次呀？左丁山有啲懷疑，不過較早前有傳媒報導亞視背後嘅背後與令計劃幾熟，則又好難講得清楚。<br>張總話外灘有一間開張一個月嘅高檔意大利菜館，主廚來自威尼斯名店，享譽甚高，但上海外灘店生不逢時，碰啱打貪腐風潮，高官富豪要避鋒頭，不敢光顧，該店平時收開一千元人民幣一餐，但張總竟在網上發覺有團購，以十分一價錢可到該店光顧一餐，於是與夫人前往一試，發覺水準甚高，難怪全場爆滿。但張總擔心長此以往，此店必定虧大本離場，故此對公子L講：「下次去，一定要試吓，遲則蘇州過後無艇搭。」以十分一價錢點可以長期維持高水準？公子L話內地嘅酒店食肆，現在係愈高檔愈難做，不少投資金錢會付諸流水。</p></body></html>