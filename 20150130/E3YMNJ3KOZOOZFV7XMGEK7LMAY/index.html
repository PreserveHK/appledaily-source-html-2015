<html><header><meta charset="utf-8"><title>中環在線：唐唐新馬仔　周日首落場 - 李華華</title></header><body><h1>中環在線：唐唐新馬仔　周日首落場 - 李華華</h1><p>生於大富之家嘅唐英年爭輸咗做唔到特首，呢幾年反而更加逍遙自在，閒時去旅行、嘆靚紅酒，仲可以重拾佢多年嘅興趣，養番馬仔做馬主。佢新買番嚟嘅馬仔「回眸一笑」，嚟緊星期日就首次落場，唐唐同佢老友、金管局前總裁任志剛應該會去打氣喇。<br>唐唐既愛酒亦愛馬，根據《百年毗陵唐氏》一書，唐唐十一歲就識睇馬，有次佢阿爸唐翔千去完馬場回家，一入屋唐唐就同佢講，「今日你養嘅馬跑唔出，係因為馬姿唔好」，原來佢會趁阿爸入馬場，伏喺電視前睇馬。<br>佢之前養過超過十隻馬，其中兩隻「知己知彼」與「大師」就同前政務司司長許仕仁一齊養嘅，二○一一年佢忙於競選工程就冇再養新馬，不過閒時亦會入馬場走走。而唐唐最近一次拉頭馬已經係六年前嘅事，二○○九年初佢名下隻「心福」贏馬，呢隻馬都已經退役了。</p><p>榮智健李國能有馬上陣</p><p>唐唐新養呢隻馬仔「回眸一笑」，英文名係「No Regrets（冇遺憾）」，大家可以隨便測猜有乜寓意，華華就覺得中英文聽落都係開心嘅感覺，即使有啲嘢爭唔到，盡咗力，回眸一笑，都無憾嘅。<br>呢匹新西蘭新馬，只得三歲，從未試過正式比賽，星期日就係佢嘅處女跑。<br>除咗唐唐，馬會榮譽董事榮智健名下「飛龍」同前大法官李國能名下「勁勢」亦會上陣。舊年中，榮智健同李國能一齊養嘅「捲土重來」贏出，唐唐都有份拉頭馬，佢哋成班老友周日會否齊集馬場呢？<br><br>李華華<br>mailto:LiWaWa@AppleDaily.com</p></body></html>