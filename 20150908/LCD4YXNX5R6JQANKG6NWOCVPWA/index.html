<html><header><meta charset="utf-8"><title>中環在線：四太梁安琪買中環舖等收成 - 李華華</title></header><body><h1>中環在線：<br>四太梁安琪<br>買中環舖等收成 - 李華華</h1><p>賭王四太梁安琪近排成功投得元朗官地榮升發展商，但佢發展大計又豈止喺新界區，早年買入中環德己立街兩幢舊樓正重建做商業用途，雖然幢物業仲未起好，但四太已經喺附近儲定貨等收成。聞說，四太剛斥資1.43億元，買入德己立街一個舖位收租。<br>四太買入嘅地舖位於德己立街27至39號榮華大廈A座地下D舖，大約1,500方呎，喺正蘭桂坊，目前由酒吧租緊，仲要啱啱先續租，月租50萬元。以購入價1.43億計，租金回報超過4厘，成為近年難得高息舖。<br>呢個舖位附近就係由四太發展緊嘅德己立街23至25號地盤，將來可以發展成樓上舖或者服務式住宅都得。<br>同一地段地下F舖，即係相隔一個舖位，就係由三太陳婉珍持有，早喺2004年已經買入，當時只係5,000萬元。</p></body></html>