<html><header><meta charset="utf-8"><title>隔牆有耳：10A港姐：佔中對港有益 - 李八方</title></header><body><h1>隔牆有耳：<br>10A港姐：佔中對港有益 - 李八方</h1><p>曾經喺instagram貼過雨傘運動相嘅十優狀元港姐冠軍麥明詩，摘完后冠一身輕，日前接受《南華早報》訪問時談敏感嘅佔中議題，佢話欣賞佔中引發港人思考，對香港係有益嘅，反映到港人對香港嘅熱愛，形容佔中對香港嘅歷史係特別時刻。問及對佔中有乜取態？去過佔領現場嘅麥明詩話，行動證明咗一切（action speaks for itself）。</p><p>做特首會降樓價
</p><p>曾經話過想做女特首嘅麥明詩話，從政已非佢年幼時想像咁，如今發現從政涉及政治角力同財政實力，仲要政治正確，嚟緊呢一年都想喺演藝事業多啲發展。但如果真係做特首，一定會將香港嘅房屋變得可負擔，聲言自己同身邊好多朋友啱啱大學畢業，都覺得樓價高到難以搬出嚟住。<br>喺劍橋讀法律嘅佢仲話，香港嘅法制應該完善，以防止「大多數的暴政」。<br>被問到做港姐係咪想釣金龜？畢業於女拔、劍橋嘅佢用相當優雅嘅用語回應：「I can't be more offended」，話呢個想法冒犯，若然要釣金龜，用不着選美，因為喺劍橋，大把合資格嘅單身漢畀佢揀囉。</p></body></html>