<html><header><meta charset="utf-8"><title>體壇拾趣：撐場變媾仔寶查家姐　姣咀尼馬</title></header><body><h1>體壇拾趣：撐場變媾仔<br>寶查家姐　姣咀尼馬</h1><p>加拿大美少女寶查因撞傷咗個頭，正式緣盡今年美網所有賽事，外國傳媒將重點放晒喺佢同「壞孩子」基傑奧斯嘅緋聞度；而去咗美國捧佢場嘅孖生家姐Beatrice都不甘示弱，喺Instagram同巴西球星尼馬高調傳情，總之兩姊妹玩轉美網！</p><p>家姐傳情 寶查退出女單</p><p>Beatrice一有時間就會去捧寶查場，今次美網亦唔例外，更順道去埋睇喺紐約舉行嘅巴西對哥斯達黎加友賽。呢場波最後巴西以1:0小勝對手，尼馬只係喺後備上陣。不過，賽後Beatrice竟然成功進入球員通道，仲影咗張錫住尼馬塊面嘅相，睇見尼馬個樣都非常受落。事後佢哋就雙雙放張合照上Twitter，尼馬首先講：「好高興見到你，你為巴西帶嚟好運。」Beatrice稍後亦回應：「佢係最可愛！」不過寶查上周六因跌傷頭部而退出女雙同混雙比賽，周日佢就退出埋女單比賽。Beatrice咁得閒同尼馬傳情，唔使安慰退出美網嘅寶查咩？</p><p>其實，Beatrice之前已經喺睇美網時「野生捕捉」到1D嘅Niall Horan，今次就輪到尼馬，個個同佢合照都笑晒兼好親熱，靚女果然有着數。<br>講番美網，男單頭號種籽「一哥」祖高域，喺16強雖然失咗佢喺今屆賽事嘅第一盤，但最後有驚無險下都以6:3、4:6、6:4同6:3擊敗西班牙球手阿古，連續九年打入男單八強。賽後祖高域就話：「阿古值得贏第二盤波。呢場比賽打咗超過三個鐘，相當體力化，我好開心最後能夠贏出比賽。」祖高域八強嘅對手係另一名西班牙球手盧比斯，雖然對阿古消耗咗「一哥」唔少體力，但之前對賽祖高域就贏晒咁多場，相信優勢仲仲喺佢度。而上屆冠軍，克羅地亞嘅施歷就會對法國嘅泰桑高。</p><p>女單方面，輕鬆以直落兩盤淘汰同胞姬絲嘅「一姐」莎蓮娜會同姐姐威廉絲喺八強相遇。莎蓮娜賽前講到：「威廉絲係我最唔想對嘅對手，唔單止因為佢係我姐姐，而佢喺我心目中係最偉大球員。」對賽成績莎蓮娜就以15:11領先姐姐，睇吓威廉絲可唔可以威番次喇！（now676台今日7:15am直播）</p></body></html>