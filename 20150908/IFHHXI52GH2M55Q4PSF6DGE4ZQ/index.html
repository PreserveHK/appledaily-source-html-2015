<html><header><meta charset="utf-8"><title>連詩雅畏高玩滑翔　空中爆喊</title></header><body><h1>連詩雅畏高玩滑翔　空中爆喊</h1><p>周柏豪、連詩雅（Shiga）、Dear Jane、A2A跟陳詠謙日前去到拉斯維加斯，參加唱片公司舉辦的「華納星聲斗」真人騷，分兩隊進行比賽，結果Shiga的一隊輸了要接受大懲罰。畏高的Shiga被迫玩樓高51層的Zip line（高空滑翔），只有一條安全帶兼兩旁沒遮沒掩零安全感，嚇到她緊緊捉着身旁的柏豪手臂，緊閉雙目喪嗌喪喊，玩完返回地面後，才知道被整蠱。</p><p>柏豪捱義氣相伴</p><p>昨日Shiga接受電話訪問說：「超級無敵畏高到不得了，我未上去見到已經好驚，之前一晚狂問可唔可以唔玩，大家原來設局呃我。」結果Shiga上當喊住玩，她說：「我等所有人玩晒，佢哋都喺我面前扮唔驚，A2A滴眼淚話有沙入眼，我咪試吓啦。周柏豪師兄好捱義氣，佢陪我玩多次，踏出去企側邊已經好大關口，我開始忍唔住係咁喊，喊到虛脫想暈低，50幾樓，其實係好恐怖，得一條安全帶，張凳冇嘢扶，嗰刻腦裏面好似18年，點解咁漫長。」</p><p>拍完後知道被設局，Shiga即時呆了，她說：「老闆知道有讚我好專業，雖然我未衝破到畏高恐懼，但起碼覺得係好嘗試。我真係好細膽，連打針都喊，柏豪隻手畀我扯到紅晒，耳仔就嚟聾，睇番片先知自己掙扎得咁嚴重，sorry師兄，大家攬住我安慰時，覺得自己好瘀。」<br>採訪：皓騫</p></body></html>