<html><header><meta charset="utf-8"><title>【汽車籽】（MINI）MINI 當寵物　戀上臭脾氣</title></header><body><h1>【汽車籽】（MINI）MINI 當寵物　戀上臭脾氣<br></h1><p>【汽車籽：軸芯人物】<br>「愛」有多盲目？不難從車迷身上找到端倪。駕駛MINI多年的潘紹恒（Adam），不理外母埋怨、不介意小問題多多，決意買新一代MINI John Cooper Works（JCW）。他還一臉欣喜地說：「好得意，不論新舊MINI都有脾氣，經常有啲小毛病，好多人覺得係MINI嘅缺點，我就覺得係佢嘅特色。」MINI人性化？「你話我儍都係咁講，我會當佢係寵物。」</p><p>眾所周知，香港車主偏愛大品牌熱門車系，往往令小眾車款難以生存，MINI JCW可說是後者之一，會以近五十萬車價搶訂新車，非車迷莫屬。駕駛第一代JCW R53 13年的Adam，為了令新寵更小眾，更選了今代新色Rebel Green，「愛MINI就係鍾意佢與眾不同，個個都黑配紅，我先唔要，我寧願亂試新色。起初代理都唔肯定邊隻綠？心諗死就死啦，青綠就青綠啦，何況MINI可以承受好多奇怪顏色。」怎料首次看見新寵，卻為他和太太帶來驚喜，「太太本來都怕綠色招搖，但原來係咁深沉，感覺更加classic，令部車更有英國味，我哋超鍾意。」<br>昂藏七尺揸MINI，的確要有愛，Adam年輕時已十分喜歡體積更細的Classic Mini，「細車砌低大車贏Rally，好型好勁。」但是仍要面對現實，「Classic Mini太細喇，鋼水差，所以冇買。」直至新MINI誕生，太太因為MINI那十分沉實的關門聲而御准買車，「要買當然買JCW版，不過呢部車確實唔太適合老人家坐，外母坐完後鬧鬼：『你有冇可能買架咁細嘅車！』最近換新車，佢一睇到就話：『有冇搞錯，又係佢！咁細，都唔係車嚟嘅。』笑死我。」</p><p>得間傾吓偈　行得會更順</p><p>他更瘋言MINI最獨特之處就是有脾氣，新舊款亦然，「唔少朋友揸MINI都知佢經常有啲小毛病，但只係好皮毛嘅小病，返一返廠又無事，如果揸開日本車一定激死你。你話我儍都係咁講，我一直當部舊車係人，要同佢溝通傾偈，或者說當佢係寵物。每次踩佢飆一轉之前，我都會同佢講聲，會更加順暢。仲有就係買咗新車之後，感覺舊車好生性，轉波油門都特別順，好似怕我賣佢咁。」Adam自言不忍讓其他人摧殘，會保存舊車直至它老死，而且舊車是手波，新車是自動波，可以輪流揸。<br>為了盡快到手，他只花了二萬多元來換上一套18吋胎軨，因為JCW版已近乎full options。但他計劃稍後更換避震，因略嫌原裝偏高，「飆彎嗰陣有啲搖晃，我知原廠有一套仲低嘅JCW避震。」作為死硬派粉絲，對於新JCW必定意見多多，例如MINI錶板置中的設計令Head-Up Display特別有用，還有車廂空間明顯增大、撥片改良、新椅設計及功能屏幕等都為用家帶來便利，惟獨抗拒向來置中的車窗操控鍵移至車門，「大勢所趨，冇辦法啦！如果之後連置中嘅大錶板都移走埋，咁就再唔係MINI，車都可能唔會再買。」<br>新車最大吸引力是換上全新2.0 Turbo引擎，「尤其喺高速公路起步，扭力大好多，起步快好多，我覺得完全是另一個世界。開埋Sport button，真係湧住去推你去，好好玩。」不過代價就是實際油費每公里約$1.7，如果肯用Green Mode則約$1.2，Adam最大感觸是大部份設定都大路了、軚感輕了，操控感也不像以前般raw，相信這亦是小眾車為了求存而作出改變的見證。</p><p>記者：許維雅<br>攝影：林栢鈞<br>編輯：陳國棟<br>美術：楊永昌</p></body></html>