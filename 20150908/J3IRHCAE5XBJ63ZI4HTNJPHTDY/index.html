<html><header><meta charset="utf-8"><title>金手指：防梁外洩港私隱 - 孫柏文</title></header><body><h1>金手指：防梁外洩港私隱 - 孫柏文</h1><p>特首梁振英任期，得番兩年。根據博弈論，梁特首派最着數係令香港人越反對佢哋，就越有中央支持。香港越變大陸，就越多人嬲，所以梁特就暗種政策為他朝派系利益鋪路。<br>用史密夫嘅「分工論」，如果香港越做到內地做唔到嘅事，即係越有用，中央就越保存香港。</p><p>誰是恐怖份子</p><p>一個好典型梁派博弈，大家要出力防嘅草案，就係已經提交立法會、畀境外政府來港向香港證監會攞投資者資料嘅法案。政府sell到連我女神青姐胡孟青都話香港要「避免淪為洗黑錢中心」所以要支持，更話香港一路尊重私隱唔要人申報鈔票出入「形同冇掩雞籠」，仲話我哋「被評為不合規」阻止恐怖份子及其他犯罪份子！<br>青姐，晚輩孫柏文今次只係想提提你，當年砵甸乍定落「香港要做自由港」，唔係啲崇高理想，而係出於保住香港嘅realpolitik。<br>你話香港要「阻止恐怖份子」，咁乜係「恐怖份子」？清朝眼中嘅孫中山算唔算？你打孫中山融資，你估1911年時香港會點？咁民國年代嘅中共呢？根據陸恭蕙話，1949年前，中共最大嘅華南基地喺香港，如果你聽國民黨話剿共匪，建國後你估香港點？<br>今日「恐怖份子」，可能他朝變「國父」。歷代官員們都知冇青姐你嘅落注能力，所以唔做嘢。而唯一可以唔做嘢，就係連知都唔知。香港捱到百幾年，背後係有高深嘅博弈保護呢個奇蹟。<br>青姐，千其唔好成為彭定康最尾份施政報告中「一點一滴地斷送自主權嘅香港人」。各位立法會議員，唔好俾證監分享我哋啲資料。如果唔係，到時人民幣滙港元或拋空A股，都算係恐怖活動，喺香港做，境外政府都知，梁派最着數。<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>