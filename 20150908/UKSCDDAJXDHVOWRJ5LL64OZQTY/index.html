<html><header><meta charset="utf-8"><title>後天安門一代 - 左丁山</title></header><body><h1>後天安門一代 - 左丁山</h1><p>一位資深中大校友打電話嚟，話有記者要同左丁山講幾句，大打人情牌，唯有俾面俾面，同記者C在太平洋咖啡傾吓偈，但記者當係訪問，只能苦笑。<br>傾吓傾吓，記者C問及點解今日香港年青人咁反對中國，一時唔知點答。近月因為香港大學出現「等埋首副」嘅問題，弄成港大校友分裂，一派力撐陳文敏，一派力撐校委會，搞到宋恩榮教授呢位幾沉默寡言嘅人都上電台痛罵「禽獸不如」，令人吃驚。<br>宋恩榮顯然係鬧嗰啲衝入會議室及圍截劉遵義夫人麥嘉軒嘅人，呢啲人之中，最激嘅未必係港大學生，而係袁國勇意有所指之「粗口爛舌」校外人。在陸羽茶室與醫生C講起，佢話佢與宋恩榮陳婉瑩等人差不多同年入港大，眨吓眼近五十年，最近睇番因「等埋首副」而筆戰、簽名聯署嘅校友，幾乎全是1968-1975畢業嘅，例如吳藹儀、宋恩榮、程翔、黎則奮、石鏡泉、彭泓基、關品方、洪清田等等，醫生C慨嘆：「做乜成班老鬼在香港活躍足足四五十年，年輕校友去晒邊？」<br>呢個真係好問題，呢批港大校友位位年過花甲，仲係咁好火氣，十足當年在學生會互片咁款，此乃香港獨特現象。講番當年，呢班人幾乎全是愛國派、民主回歸派、千山萬水上北京認祖歸宗派。香港大學生由1971年起至1988年止，大抵都係親近中國，反對殖民主義嘅，令當時新華社非常開心，點解回歸後今天的大學生大多數恐共反共、抗拒與中國融合嘅呢？左丁山諗咗一輪，對記者C講：「我有一個假設（hypothesis），係大膽假設，需要小心求證，1989年天安門事件觸發香港一百萬人上街，係一個香港人對中國大陸情意結嘅分水嶺，香港今日最大量人口群，係由45至55歲，1989年佢地係19至29歲，六四上街前及上街後，佢地反北京情緒熱烈，其中有不少人之後跟隨父母或自己移民，今日香港就係呢批人擔當經濟、政府、社會主力。佢地嘅仔女大約係15至25歲，即係學民思潮及大學生嘅成員；1989年有十歲八歲，跟隨父母上街嘅，今日係35歲左右。你睇吓會計界、醫學界各專業界別嘅年青成員，都係呢個年紀，大多反建制，相信係天安門情意結嘅深遠影響。現在所有大學生嘅父母就係89年上街一代，或回流移民一代，故此佢地心理上抗拒中國，同宋恩榮、陳婉瑩嗰代長者大學畢業生完全不同面貌。」吹牛就係咁樣吹，求證還需政治學者社會學學者去深入調查研究。</p></body></html>