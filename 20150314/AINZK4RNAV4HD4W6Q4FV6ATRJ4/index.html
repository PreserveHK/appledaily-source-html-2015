<html><header><meta charset="utf-8"><title>木偶哥稱被屈鄧穎芝隔空寸爆舊愛</title></header><body><h1>木偶哥稱被屈<br>鄧穎芝隔空寸爆舊愛</h1><p>女人心事，真係難明，好似……鄧穎芝咁。佢咩事呢？冇講明，但係句句呼應佢個ex——撰長文話自己俾人「屈有錢」、俾人斷章取義抹黑嘅林師傑(木偶哥)。事緣木偶哥同2013年港姐友誼小姐得主、有「黑色乳牛」之稱嘅歐陽巧瑩激吻斷正，木偶哥仲堅稱自己冇拖拍，實則係怕公司鬧，之後再於ig撰長文，如前所述，就係話自己俾人斷章取義中傷。<br>木偶哥話:「其實我呢幾年寫嘅歌比數出嚟嘅『緋聞女友』多，投資落自己工作嘅錢比吃喝玩樂嘅多，最近《愛，回家》入面同一眾演員嘅演出收視25點，應該比我同邊個喺車上面做緊乜嘢精彩。」車廂事件？應該就係指去年6月，木偶哥時任女友鄧穎芝——踢爆木偶哥背住佢同嫩模車震單嘢。<br><br>當時報道引述知情者話，鄧穎芝當時去打開車門，見到「兩條肉蟲喺度，佢嬲到講唔到嘢就喊住走。」事後仲喺fb借Liddy把口狂插木偶哥，結果要由木偶哥阿媽出面「擺平」。<br><br>講咗咁耐，鄧穎芝做咗啲乜嘢令人咁難明呢？首先，昨日黃昏六點左右，佢喺ig上載咗張小妹妹俾雪糕「隊」鼻哥窿(或者調番轉話係妹妹用雪糕「了」鼻哥窿)，並寫道:「點先可以將一件事變成以後唔再關自己事？ 」拿，佢乜嘢都冇講，但有網民回佢:「唔好放喺心，就好似有人問緊你喺非洲有個人因為偷食太多而俾人浸豬籠喎，你點睇呀？ 你都係答佢關我咩事～」吳若希就搭嗲：「無⋯⋯可⋯⋯能⋯⋯⋯」<br><br>之後鄧穎芝又回應網民話:「 I'm so strong ga lar ,just so annoying that his business still my business !! 」有人留言俾佢話:「對方死咗就可以啦。」鄧穎芝就話喇:「無用，就算下一秒鐘佢死咗，我分分鐘都要做回應:你有無好傷心？佢生前係點嘅人？」<br><br>約一小時前，即係昨晚9點左右，鄧穎芝又貼佢張大頭相，加個有「心心」嘅信封sticker，引用黃子華金句謂:「温聲提示:若要人不知，唔好太低B#黃子華經典金句」……歡迎對號入座。</p></body></html>