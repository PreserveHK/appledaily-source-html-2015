<html><header><meta charset="utf-8"><title>隔牆有耳：爆建制派唔妥CY田少搣柴唔收口 - 李八方</title></header><body><h1>隔牆有耳：爆建制派唔妥CY<br>田少搣柴唔收口 - 李八方</h1><p>自由黨榮譽主席田北俊因叫特首梁振英考慮辭職，所以俾全國政協搣柴，田少樂得冇會一身輕，早排先去北海道滑雪後，噚日又接受白鴿黨主席卿姐訪問，席間仲繼續插CY，仲要新仇舊恨一齊爆，冇話因為𦽳柴事件而唔講真心話。<br>田少同卿姐講，佢話當年CY下令杯葛自由黨黨慶酒會，係因為酒會前自由黨去CY主持嘅施政報告諮詢會，田少冇收口係咁批評CY唔掂，「我話佢（梁振英）管治好唔掂，管治班子好唔掂」，田少話批評完CY後，自由黨即陸續收到原本話出席嘅局長，突然話要甩底，明顯田少冇諗過方丈真係小器成咁。</p><p>支持林鄭選特首</p><p>而卿姐就話，原本話會出席白鴿黨慶的食物及衞生局局長高永文，至今都冇就甩底一事致電佢致歉，又話有個別署長私下講，其實好想嚟民主黨黨慶，只係有難言之隱至嚟唔到，田少即時對白鴿黨深表同情，又話CY玩杯葛其實對民主黨同自由黨冇乜影響，「市民睇到政府咁小器，失分反而係佢（梁振英）」。<br>田少又再爆料，話即使建制派都好唔妥CY，認為CY只當佢哋係投票機器，所以對佢口服心不服，相信未來兩年CY嘅香港營會進一步萎縮，令管治出現更大問題，不過田少始終係建制派，噚日不忘幫手推動政改，話泛民若想CY下台，就要通過政改，更率先表明自己支持林鄭參選特首，但卿姐就睬佢都儍，表明唔會就假普選「袋住先」，但對自由黨早前喺白鴿黨慶捐嘅錢就「袋實咗」。</p><p>李八方<br><br>mailto:pf_lee@appledaily.com</p></body></html>