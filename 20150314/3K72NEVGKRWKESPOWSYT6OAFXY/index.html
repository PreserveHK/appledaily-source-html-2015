<html><header><meta charset="utf-8"><title>隔牆有耳：民航處借覆核過橋每月幾日唔方便？ - 李八方</title></header><body><h1>隔牆有耳：民航處借覆核過橋<br>每月幾日唔方便？ - 李八方</h1><p>特區政府經常叫人守法，尊重法治。但官字兩個口，民航處最近回覆傳媒查詢，就示範到點樣借司法系統過橋。上禮拜八方有同事向民航處查詢處方擴展空域同機場轉用PBN系統問題，民航處即日回覆話有市民就三跑提出司法覆核，唔方便提供資料，點知報道出街後嗰晚，民航處突然出聲明解釋擴展空域同PBN系統進度。咦，說好的司法覆核呢？點解突然又方便提供資料既？<br>八方同事於是問民航處，點解四日間處方由唔方便變好方便，係咪每月有幾日唔方便答記者問題？司法覆核係咪某幾日又唔成問題呢？不過截稿前未收到處方回應。關注三跑嘅監機會召集人周月翔噚日喺facebook爆料，機管局下禮拜會喺商台狂落廣告推銷三跑，亦會反駁屢次質疑三跑效益嘅前天文台台長林超英喎，但咁樣單向宣傳又係咪有用？</p></body></html>