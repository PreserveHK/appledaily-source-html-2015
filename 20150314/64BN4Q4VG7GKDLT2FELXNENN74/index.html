<html><header><meta charset="utf-8"><title>隔牆有耳：卸任積金局主席胡紅玉唔選特首 - 李八方</title></header><body><h1>隔牆有耳：卸任積金局主席<br>胡紅玉唔選特首 - 李八方</h1><p>做咗六年積金局主席嘅胡紅玉（Anna）下周卸任，由香港商專業聯會主席黃友嘉接任。Anna話同黃係朋友，「覺得佢係好穩定嘅人，心地良善」。黃出身商界，又係「梁粉」，曾公開撐梁振英做特首。Anna就臨別贈言，提醒佢做積金局主席呢個位，一定要完整考慮各方問題，平衡商界和勞工界，「相信佢有呢個能力去做到」。<br>噚日最後一次以積金局主席同傳媒茶敍，Anna送咗包朱古力畀記者做餞別禮，唔少記者同積金局職員都搵佢影相紀念。港大法律學者陳弘毅曾點名，有泛民背景嘅Anna係中央可接受嘅普選特首人選之一，八方趁機問吓Anna，佢笑住口話冇意參選特首，亦冇能力，「對我嚟講係好大難題，呢個挑戰唔會接受」。</p></body></html>