<html><header><meta charset="utf-8"><title>隔牆有耳：謝曼怡踩上飯盒會sell未來基金 - 李八方</title></header><body><h1>隔牆有耳：<br>謝曼怡踩上飯盒會sell未來基金 - 李八方</h1><p>當問責官員對泛民主派唔瞅唔睬，下面班公務員又係咪咁睇呢？財爺曾俊華提倡未來基金，泛民主派唔多受，身兼長遠財政計劃工作小組主席嘅財經事務及庫務局常任秘書長謝曼怡，噚日踩上泛民飯盒會，向泛民力銷未來基金，同埋講吓成立創新及科技局撥款重上財務委員會嘅問題。<br>雖然謝曼怡得四十五分鐘嘅時間，未能夠說服到泛民，但係都算係盡咗力。飯盒會召集人梁家傑就講笑話，謝曼怡上飯盒會，都係預演吓遲啲喺財委會點樣被泛民鬧啫。不過咁樣嘅工作態度先值得表揚，唔通好似班問責官咁樣玩杯葛好咩？而且話說回來，政治游說根本就係問責官做嘅事，點解變咗由公務員做呢？</p></body></html>