<html><header><meta charset="utf-8"><title>文大催谷區選 - 左丁山</title></header><body><h1>文大催谷區選 - 左丁山</h1><p>前幾日小YY突然問起左丁山：「香港大學校董鍾樹根議員有冇英文名？」左丁山唔知噃，睇蘋果日報睇得多，以為佢嘅英文名就係Tree Gun㖭。跟住小YY傳來一張鍾議員嘅地區競選海報照片，大幅相，大隻字：鍾樹根Chirs Chung。哦，佢嘅英文名原來就係Chirs，都幾蹺口，又好似未曾見過，英文名字叫Chris嘅，十分普遍，肥彭咪係叫做Chris Patten囉。但係叫做Chirs嘅，真係唔識。<br>冇幾耐，小YY又傳來短訊：「鍾議員應該係叫做Chris喎。」咁即係印競選海報出錯啦，啲手民之誤都幾害人。鍾議員要睇實陳文敏，又要競選，邊度得閒理呢啲印刷小事㗎！橫掂今天通街都有人用古靈精怪嘅英文名，鍾校董叫Chirs有何不可？<br>今年區議會競選，除咗文匯大公日日以兩三版篇幅宣傳民建聯工聯會候選人及指控泛民候選人涉嫌賄選之外，冇乜報紙有顯著報導，根本係炒都炒唔起，選情可說冷淡，外行人都幾難預測勝負。睇文匯大公之肉緊程度，可以猜測建制派輸唔起，務求大勝，最緊要唔好俾啲雨傘兵團入到閘，計劃就係咁。至於得唔得就要睇年輕選民有幾熱情去投票。你知啦，蛇齋餅糭只對長者選民有威力，民建聯工聯會亦有本事可以一車車咁送長者選民到投票站，而泛民去搵18歲22歲選民去投票呀，頂多在fb拚命呼籲，有冇人睬，幾難估計。<br>李國章口中少人睇，佢唔睇嘅文匯大公報傳出合併消息，編輯獨立運作，財務人事後勤印刷發行等等就合併，實現協同效應（精簡也，有人冇工做也），文匯當作免費報紙派，大公仍然係收費報紙。呢個消息真唔真呢，左丁山向左派傳媒人問一問，佢話：「狼來了聽過幾次，呢次可能真的狼來了，我已有心理準備！」文大其實已經有國家支持，嗰啲內地省市廣告、祝賀廣告、反佔中廣告、社團慶賀廣告等等，多到令人流口水，照計收入都幾好嘅喎，唔通係開支太大，故此要合併？銷路係低啲，但銷路低廣告多先係報紙發財嘅方程式，唔通呢個模式在文大不適用？此則非吾所知也。左丁山細路時幫住宅樓下報攤睇檔，知道左報好好賣，尤其是係晶報、正午報、新晚報，贏國民黨香港時報一條街。但1967暴動後左報銷路日跌，一沉不起至今日，文匯大公等舊人新人，應該向楊光追數！</p></body></html>