<html><header><meta charset="utf-8"><title>【專題籽】Rap住做掌上壓？一句撻着MastaMic</title></header><body><h1>【專題籽】Rap住做掌上壓？一句撻着MastaMic</h1><p>【專題籽：人言無畏】<br>like你等於養你，閣下手指輕輕一按我就吃飽着暖？勁過神說要有光就有了光喎。為45個家庭派對拍照，報酬竟是like  &amp; share，創作人個個火滾，rapper MastaMic力勸同行要捍衞底線。不過即使對方有錢畀，一樣可以谷鬼氣，他早前在facebook力數無腦客戶的荒誕要求，這天就嬉笑怒rap大家對Hip-Hop的輕視，笑中有淚，嗚呀！</p><p>要你工作，還你「曝光」，再贈無限商機，真係多！謝！晒！使人唔使本的，又點只那位媽媽？MastaMic入行數年，要他免費工作的邀請形形色色，「話唔畀錢嘅早年真係好多，大多數係學校騷同埋所謂嘅慈善活動。」自認縮骨、算爆、小器的他，思前想後還是想不通學校為何沒資金，「我唔同意學校一定冇budget，如果冇budget點解要請人表演？同學自己表演番唔得咩？」以慈善為幌子的活動同樣多不勝數，這兩個字被濫用程度嚴重如「土地問題」。「咁你舞台、燈效、聲響又有錢畀？你唔同人講畀曝光佢？」曝光，乍聽誘人，實質只是佔便宜者的巧語。「我冇睇到有人因為呢啲曝光爆咗出嚟，除非你對自己好有信心，把聲好似G.E.M.咁震爆宇宙，人哋明明交換緊卡片都留意到你。蝕底都要有底線，衡量演出到底有冇用。如果Grammy（格林美獎）叫我表演，我梗係貼埋機票酒店錢都去啦。」</p><p>佢攞威你要虧　無明火起合作告吹</p><p>曝光不是王道，他認為與其被無良敲詐，不如做好創作，再利用互聯網推廣，成效更大。無錢就不接？非也。「清楚解釋到理念嘅慈善騷，或者推廣到Hip-Hop文化嘅活動，我都會考慮。」其餘情況，他通常幽默回覆：「我呢排都幾多曝光。」相較同行被迫做壞規矩，他更氣活動搞手從來只尊重名氣，而非創作。「大星簽個名就有錢收，反而用才藝表演，為event增添色彩嘅，就連車馬費都冇？」佢攞威你要虧，這些機會畀都唔想要。但即使有糧出，客戶的世界級古怪要求一樣惹人厭，感覺不受尊重。他早前在facebook提到某客戶找他拍攝短片，他為了更有看頭，沒額外要求加酬勞，自己多做了些工夫，怎料對方得寸進尺，嫌片不夠funny，要他邊做掌上壓邊rap，令他無明火起。「唔係𠵱家年紀有番咁上下，早幾年一早開名鬧，你叫我兜口兜面無啦啦做掌上壓rap喎大佬，係咪真係咁有趣先？你唔叫劉德華做掌上壓唱歌？根本當我係小丑。」無理要求加上對方語氣極差，最後合作告吹。「我唔會形容為無理，根本係冇腦。」<br></p><p>Hip-Hop非馬騮戲　唔好乜都yo</p><p>無知扮有橋，是客戶通病，大方向要定，細節也要控制，統統都要管，創作空間細過劏房。「試過有個客叫我好快咁rap，我又堅rap到好快，結果佢竟然嫌太快，話啲人聽唔到內容，死都要我減番慢。」越聽不到，人就越想聽，挑起好奇心，是網絡瘋傳的一種伎倆，可惜層層叠的審批關卡難過，最高決策人不明此理，枉費創作人心血，效果差強人意。「rap對佢哋來講係陌生嘢，點解唔放手呢？佢哋唔會明，佢哋幾時會明呢？當你出名後，佢哋就會明。」他謂名氣與受氣根本成反比，名氣越少，受氣就越多。<br>在香港，rap始終被歸類為「馬騮戲」，每次他被介紹出場時，主持人總是：「喂yo，MastaMic，yo。」yo字總是揮之不去。「yo嗰下我真係覺得唔舒服，你唔會咁樣去介紹一個歌手，canton pop yeah pop，一向都唔會，點解rap就要咁？咁樣會容易令人覺得rap好幼稚，上唔到大台。」Hip-Hop一直在港不流行，正因大家總愛把它奇趣化，像無厘正經的事。有人曾要他穿公仔衫rap，他堅持說不，不容hip hop文化被誤解。</p><p>記者：葉青霞<br>攝影：徐振國<br>編輯：陳漢榮<br>美術：楊永昌</p></body></html>