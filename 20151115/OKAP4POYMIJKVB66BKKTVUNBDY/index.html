<html><header><meta charset="utf-8"><title>【爆料王】先達落閘舖達22間　吉舖逾一成？</title></header><body><h1>【爆料王】先達落閘舖達22間　吉舖逾一成？</h1><p>先達個場死死哋！呢樣嘢都傳開咗好耐，不過今個星期尾行場時，發現情況有惡化趨勢。<br>話說早個月前，肥通都報道過呢單料，想當日每層「吉舖」都只係三、幾間，事件曝光後，業主嗰邊都馬上做嘢，每間舖即時減租$1,000至$2,000！減得激嗎？同一眾sales吹水時得出一個結論：好過冇囉！減得夠唔夠多？先要知道先達舖租行情，據知現時先達舖的呎碼，大概都在百零呎之內，地下舖租大概為$45,000至$50,000，一樓的舖租則為$25,000至$30,000，這個可是減租後的呎價。<br>減租後係咪幫到手？答案我都唔知可以點界定，不過現實數據是，周五傍晚六點黃金時段行場，成個先達人流唔算太多，而且地下見到有七間舖落咗閘，而一樓更有15間舖落咗閘，先達最主打手機的兩個樓層，竟然有22間舖冇打開門做生意！呢個數字係先達成為手機場之後，從未錄得的數字。須知先達地下至一樓大概有200間舖左右，22間落閘舖差不多代表了逾一成的空置率。<br>咁地下至一樓大概有200間舖呢個數字又點得嚟呢？講落真係相當惹笑！話說星爺為寫呢段新聞攞料時，先達六、七個老舖老闆坐晒喺度，問佢哋知唔知呢兩層有幾多舖位，全部人馬上頴晒頭，就連打電話去問地產代理都唔敢答實，最後這個數字，竟然係由一個茶餐廳外賣仔道出：「先達由地下至一樓，絕對唔會超過200間舖，因為我每次影印外賣紙，都係會印200張，當呢兩層派晒時，大概會剩返三幾張。不過近排挀傳單，餘數真係好似多咗喎！」<br>其實先達呢期都情勢真係幾惡劣，好多舖都話一個星期總有一、兩日，錄得零開單紀錄，普遍香港消費市道差、先達一啲舖做生意手法差，亦都可能是其中原因。<br>最後收風，舖還是會一直摺落去！iPhone 6s及6s Plus不如歷年iPhone往績，係這些「好天收埋落雨柴」嘅手機舖最大死因，sales說：「往年iPhone的買賣，由九月到貨，生意大概可以做到農曆新年前後！但今次iPhone 6s及6s Plus的生命周期，在開賣頭一個月後已燃燒殆盡，更大問題係仍未看到有甚麼手機，可以主導整個市場，令手機市場非常唔明朗。其實好多舖在這個階段只是在捱！估計聖誕及元旦前夕是一個『走佬潮』，雖然聖誕是一個消費檔期，但對手機舖來說，歷年生意都冇明顯升幅，捱到年尾前，估計有些小舖在資金緊絀下，須要優先退場了。不過見真章的時間，將會在農曆新年後，農曆新年前是一個消費旺季，之後緊接是一個漫長的『寒冬期』，而且夾着長假期，順勢一走了之，估計亦大有人在吧！」<br><br>文：星爺</p></body></html>