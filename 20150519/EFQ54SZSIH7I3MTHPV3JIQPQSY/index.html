<html><header><meta charset="utf-8"><title>隔牆有耳：指表揚楊光一錯再錯《18樓C座》鬧爆林鄭 - 李八方</title></header><body><h1>隔牆有耳：指表揚楊光一錯再錯<br>《18樓C座》鬧爆林鄭 - 李八方</h1><p>工聯會前會長楊光逝世，特區政府又再對佢作出高度評價。毋忘歷史，唔少香港人對呢位當年六七暴動嘅旗手好有意見，覺得署理特首林鄭月娥再次表揚佢，等於喺暴動死者家屬傷口上灑鹽。商業電台嘅廣播劇《18樓C座》當年就係為咗紀念六七暴動中批評左派而被燒死嘅林彬，噚日金剛叔飾演嘅周老闆就用咗一集時間，同大家理性探討楊光功過，仲發現楊光嘅死訊，同67呢個數字有唔少巧合。</p><p>逝世與做鬥委主任同日</p><p>楊光喺上星期六去世，原來當日咁啱就係本季賽馬第67場賽事，都真係好邪門呀。咁啱呢，工聯會係喺1948年成立，咁啱今年又係第67年喎。而楊光5月16日離世，5月16日係乜嘢日子？再睇遠啲，原來1967年5月16日，香港左派因為新蒲崗塑膠花廠工潮事件，宣佈成立港九各界同胞反對港英迫害鬥爭委員會，時任工聯會理事長嘅楊光，就做咗鬥委會主任。<br>周老闆話，呢場係暴動唔係革命，一場暴動死咗51個人，包括商台節目主持人林彬先生，同佢堂細佬林光海先生，800幾人受傷，警察處理咗千幾個真假「菠蘿」，拉咗千幾二千人，包括𠵱家嘅民政事務局局長曾德成，劇中角色仲話，咁同舊年嘅佔領運動比，一個人都冇死到，啲廢青又冇放炸彈，反而警察就放咗87個催淚彈，都真係小巫見大巫。<br>周老闆就話，老董喺01年頒咗個大紫荊勳章畀楊光，今次又由署理特首林鄭出聲明話佢「多年來積極參與香港工運，對勞工福利有突出建樹；長期為廣大基層服務，貢獻良多」，但唔提六七暴動。佢覺得咁做係一錯再錯，冇諗過死者家屬感受，喺人哋傷口灑鹽。既然楊光對勞工福利有突出建樹，咁喺爭取全民退保、標準工時等議題上，工聯會又做過啲乜？<br><br>李八方<br>mailto:pf_lee@appledaily.com</p></body></html>