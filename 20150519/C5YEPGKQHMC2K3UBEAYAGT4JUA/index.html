<html><header><meta charset="utf-8"><title>足動神經：頂級名帥都係一嚿「雲」 - 波神</title></header><body><h1>足動神經：頂級名帥都係一嚿「雲」 - 波神</h1><p>雲格（圖）同雲高爾合共累積逾半世紀嘅歐洲頂級球會領軍經驗，有時候都係一嚿雲。<br>今季英超兩大門神，年青有為嘅車仔泰拔高圖爾斯同曼聯迪基亞一時瑜亮，異議不多；曼聯周日俾阿仙奴逼和，追唔到個季軍，初領軍嘅雲高爾來季助紅魔重返歐聯，總算達標；不過鋼門迪基亞，季後離隊嘅新聞突似成定調，20萬鎊周薪續約，都敵唔過還鄉投皇馬嘅魅力，雲高爾呢着應該失預算。</p><p>雲高爾失預算</p><p>老退嘅尹佩斯、膝傷好唔番嘅法卡奧、唔聽話嘅迪馬利亞，通通可走，但係迪基亞今季聯賽全列正選，截至周日，37場聯賽錄得93次撲救，比泰拔高圖爾斯多出20次，係雲帥嘅最強護身符，地位之高等同朗尼。年頭只簽咗18個月約嘅「域陀」有十字韌帶重創陰影，唔會係雲帥嘅首選，但要搵個鋼門替鋼門，唔容易。<br>禮拜日場波，喜見紅魔一眾年輕球員踢咗半場好波，逼到阿仙奴上半場錄零射門，菲爾鍾斯、戴利白蘭特、馬高斯盧祖同安達靴里拉，來季會保得住正選位；不過一眾生牯仔耐戰力似乎非常一般，尤其貴價左閘盧祖，今季只正選上陣19場，踢到季尾，仲有疑似抽筋（或因傷）被換出嘅鏡頭，係阿仙奴周日扳平嘅間接因素。<br>去年夏天，雲高爾忙於荷蘭世界盃大業及餘興，連紅魔開操都要傑斯頂住檔；來季要應付兩邊戰線，唔能夠再一嚿雲，好似季初揭幕戰主場負史雲斯咁肉酸。</p><p>雲格排陣保守</p><p>雲高爾係英超新丁，仲可以有進步表現，但係帶領嘅阿仙奴已連續10季緣盡英超錦標嘅雲格，有人認為今季對比上季進步，起碼由第四上第三；但係季尾追唔到曼城攞亞軍，再被「冠軍車」拋離十多分，就算月尾冧莊捧足總盃，成績都唔會令擁躉太滿意。雲格排陣保守、應變慢一向為人詬病，禮拜日如果一早肯放禾仔出嚟，畀番艾朗藍斯踢中場中間，末段反勝紅魔機會好大。艾朗藍斯，3年前擔任阿仙奴正選後，筆者一直密切注視，為遷就奧斯爾，被迫踢右翼，雲格可能仲覺24歲嘅藍斯仔未係時候，但呢位自律沉實嘅威爾斯人，相信會係球會未來隊長嘅大熱人選。<br>阿仙奴明晚英超補賽鬥新特蘭，冇乜賣點，雙方都係一分夠數，賠率又一面倒，無謂重押感情票。重心不如選同時間上演嘅意大利盃決賽，季尾波最重氣勢，祖記少讓主場拉素平/半，可取上盤。<br>文：波神</p></body></html>