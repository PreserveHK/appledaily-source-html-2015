<html><header><meta charset="utf-8"><title>馮仁昭四圍超：棄港女嗒台妹Avis包起《流星》美眉 - 馮仁昭</title></header><body><h1>馮仁昭四圍超：棄港女嗒台妹<br>Avis包起《流星》美眉 - 馮仁昭</h1><p>周秀娜同舊愛陳偉成（Avis）前年初結束6年情，雙方各行各路，娜姐一直為事業搏殺，感情冇着落，反而Avis不停換畫，舊年同𡃁模尹蓁晞（Yumi）拍拖半年就掟煲，最近馮仁昭八到佢媾到現年31歲、曾演台劇《流星花園》嘅台灣美眉錢柏渝，Avis前日33歲牛一就孖住新歡度過，友人仲將Avis攬女相貼上網。</p><p>已經見家長</p><p>Avis同錢柏渝撻着早有迹可尋，他近日邀請女方幫佢間健身中心代言，當日佢哋避忌僅以好朋友相稱，錢柏渝明顯冧Avis，大讚佢係欣賞類型男士。近水樓台，Avis成功將錢柏渝追到手，佢噚日喺電話直認戀情，Avis甜到漏話：「Kelly（錢柏渝）係我女朋友呀，其實我哋識咗好耐，但佢呢次嚟香港發展，我哋見多咗發覺啱就一齊，佢同香港女仔好唔同，大家互相遷就到。」Avis自爆生日仲帶新歡出席家庭聚會，佢話爸媽對女友評價好好，兩人剛開始拍拖，暫時未諗結婚。錢柏渝單拖來港闖天下，Avis是否提供三包，包食包住包照顧？佢就話：「男女朋友唔計較。」<br>撰文：馮仁昭</p></body></html>