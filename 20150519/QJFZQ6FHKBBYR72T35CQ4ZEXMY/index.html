<html><header><meta charset="utf-8"><title>隔牆有耳：新一哥反鎖酒店房 - 李八方</title></header><body><h1>隔牆有耳：<br>新一哥反鎖酒店房 - 李八方</h1><p>新一哥盧偉聰首次上京向北大人作禮節性拜訪，噚日以警務處處長身份同公安部見面前，先喺酒店食早餐，之後返房換衫，然後再到酒店大堂向記者簡介行程，點知佢食完早餐返房換衫時，間房個電子鎖竟然壞咗，而酒店嗰條後備匙又咁啱唔work喎。<br>由於趕住到訪公安部，一哥嘅隨行人員大為緊張，四處張羅搵酒店職員開鎖，同職員講時間好趕急，但酒店職員卻叫佢哋唔好心急，結果搞咗十幾廿分鐘先成功開鎖，令一哥遲咗15分鐘落樓見記者，由於趕時間，匆匆答咗4條問題就走人。點解酒店會咁啱壞咗鎖？後備匙又咁啱唔掂？做過警隊保安部阿頭嘅盧sir，唔知有冇答案？</p></body></html>