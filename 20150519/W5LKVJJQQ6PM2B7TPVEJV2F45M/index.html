<html><header><meta charset="utf-8"><title>Eason登蘋果facebook開問診大會</title></header><body><h1>Eason登蘋果facebook開問診大會</h1><p>兩年沒出廣東碟接受傳媒專訪的Eason，昨駕臨蘋果fb做「問診大會」，他坦言：「好耐冇嚟蘋果，其實好期待，所以有啲緊張。」</p><p>Timmy Wong：醫神，塞車時候你會唔會轉搭其他交通工具？</p><p>Eason：我不嬲都搭交通工具㗎喎，塞緊的士咪搭地鐵囉。</p><p>雪兒陳：你成日唱歌，咁自己聽開乜嘢歌多？如果完全唔使理市場，最想試吓唱乜類型嘅歌？</p><p>Eason：我上年開始聽多咗好多內地樂隊，逃跑計劃啦；本地嘅雞蛋蒸肉餅啦，小塵埃、my little airport都一直聽開，英國嘅Blur等等，我亦鍾意聽jazz。</p><p>李浩賢：Eason哥，究竟唱你邊首歌先可以媾到女？</p><p>Eason：有一隻我冇plug過嘅歌：99年《幸福》嗰隻碟，《快高長大》，你要喺對方耳邊唱。</p><p>Sze Sze Chow：你就快要上《萬眾同心公益金》，心情係咪好興奮？可唔可以形容吓？</p><p>Eason：都幾㗎其實！好耐冇去過電視城。感覺新鮮。驚撻Q㖭。</p><p>Karen Fong：答以下其中一條都得，謝謝蘋果！<br>1. 你事業已經有咁高成就，那你以下的目標是甚麼？特別在現在樂壇的狀況。<br>2. 你發現你將會做爸爸時心裏係乜感覺？</p><p>Eason：你好有禮貌，事業成就高度，視乎你自己點睇。之前做咗好多live show，休息咗一段時間，做過25場，我覺得自己可以做到30幾。後來再去澳洲泰國，反而開始覺得攰，而且個show未必做到我最想做嘅效果。唔係得到幾多成就就夠，而係若果做完有滿足感，反而會想繼續，觀眾嘅反應亦令我想繼續。美術嘅嘢，一定要好。</p><p>Thethe Wa：聞說你開咗製作公司，請唔請人呢？</p><p>Eason：請你做乜先Thethe Wa。</p><p>Apple Hang：Eason會考慮發行精選黑膠唱片、CD、etc thx！</p><p>Eason：會，希望唔同聽眾都得到鍾意嘅嘢。</p><p>Tsang Po Yi：你去開邊頭食飯？lol，想搵吓你吹水。</p><p>Eason：我平時唔講嘢㗎喎。</p><p>Mark Yeung：表演太緊張時，你會有乜方法令自己冇咁緊張？</p><p>Eason：定啲嚟先，定定神，唔好怕dead air。</p><p>Chet Lam：Are you happy？</p><p>Eason：呢句雖然好似好簡單，但happy呢樣嘢……或者咁講，若果我答完呢條問題就釘蓋，我人生都係happy。我當然係happy，但心裏面都唔會永遠滿足。例如我唱隻《無條件》，又會有啲欷歔感覺。做呢一行，永遠唔飽。</p><p>Cheung Yan Yan：Eason有沒有跟阿徐跑馬拉松？</p><p>Eason：我係唔跑步嘅，噚日佢先跑完43km，環島，真係好勁。就算踩單車我都要諗諗。</p><p>Chan Kelvin：可唔可以快啲戒煙？</p><p>Eason：成日掛喺口邊嘅嘢，反而唔會做。</p><p>Kelvin Yung Pak Yu：阿臣，有冇諗過有乜方法可以叫人唔好再喺你concert入面亂叫？</p><p>Eason：唔使咁緊張或認真，搞到自己咁神經衰弱，我控制唔到人哋叫，唔通賣飛時叫《陳奕迅叫你唔准叫演唱會》咩！</p><p>Kaka Ng Eason：幾時開talk show？</p><p>Eason：唔好啦啩？我開talk show？有同林海峰傾過，我唱歌，林負責講。但佢要對我好有信心。</p><p>Ken Lin：Eason，幾時出廣東大碟？</p><p>Eason：7月，準備就緒。</p><p>Cyrus Wong：Eason，有冇諗過出全英文專輯？</p><p>Eason：其實有。我再問吓唱片公司。</p><p>Acantha Lee Hi：醫神，你好呀！<br>1.你覺得林子琦（台灣舉重女選手）同你似樣嗎？<br>2. 只選一個，你會花錢買以下邊個演唱會飛（assume佢哋冇畀飛你）A. 李克勤 B. G.E.M. C. 韓紅 D. 陳奕迅。</p><p>Eason：1.似！佢勁好多，我放唔到條嘢喺頸度。佢個表情都唔易做。<br>2.佢哋嘅飛，我個個都唔使買㗎喎，直接搵佢就得。但調番轉，如果李克勤買我嘅飛，我就覺得好榮幸。</p><p>Jane Chow：Eason，幾時先開華星三寶演唱會或者合作拍電影？</p><p>Eason：真係問得好！諗緊。想睇埋《華麗上班族》成績先再算。</p></body></html>