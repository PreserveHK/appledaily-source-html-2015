<html><header><meta charset="utf-8"><title>花仙子look再鬥范冰冰張馨予遭負評　急刪文</title></header><body><h1>花仙子look再鬥范冰冰<br>張馨予遭負評　急刪文</h1><p>康城影展紅地毯向來係內地女星戰場，而內地女星范冰冰更加係紅地毯常客，而張馨予今年都有現身康城影展，佢喺開幕當日，以一身東北大媽拖尾裙亮相，即成為焦點，惜負評極多，衣着品味令人不敢恭維；至於范冰冰連日來以唔同打扮亮相，雖然日前佢嘅花仙子look有彈有讚，但至少贏咗張馨予。<br><br>據台灣傳媒報道，唔知張馨予係咪因為輸得唔服氣，大前日就以花仙子打扮拍照，並將照片放上微博，似係要同范冰冰一較高下鬥靚，點知最終惹嚟網民劣評，仲話佢要有自知之明，搞到張馨予無奈靜雞雞刪文，而昨早張馨予再喺微博貼相，佢話：「早﹗心情好，畫畫的時候最快樂。」實行以畫畫抒發心情。</p></body></html>