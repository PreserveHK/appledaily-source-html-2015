<html><header><meta charset="utf-8"><title>冷凍831精蟲？ - 陳也</title></header><body><h1>冷凍831精蟲？ - 陳也</h1><p>泛民27票，只消拉到4＋票，就可以通車…噢，不，高鐵一樣通不到車，但2017袋住先方案，有望落實。只是，這4＋票，明碼實價講到明阿爺肯俾一億一票，始終冇泛民夠膽落袋。拿了一億，着草都唔掂。千秋萬代，永遠成為一億污點賤人。而拿了一億，樹大招風，被盛世強盜越境綁票，隨時倒蝕。<br>買票行不通，政府打算用民意打壓泛民，但民調忽然反彈，姓周那條友賴賬，指民調不代表七百萬市民，咁講，等於摑雞鴨鵝三禽組一大巴掌。路路不通之下，亂點ABC的法律學者，勸政府延期，叫停N部曲，待明年立法會洗牌重選，「西環幫」佔領十分之九議席後才再投票。這一着，明顯參考了雨傘運動的「破傘」策略，一直不動手，等佔領者內部分裂，互相殘殺，傘殘糧盡之時，才重兵清場。政治一天都嫌長，將831方案冷凍，等明年泛民被政府特工vote out晒，才再把831的精蟲解凍植入阿爺幫手揀定了的媳婦體內，萬事俱備，2017，一定生得！係咪咁筍呢？生？生乜先？</p></body></html>