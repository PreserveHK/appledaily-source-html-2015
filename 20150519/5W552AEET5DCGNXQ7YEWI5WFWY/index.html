<html><header><meta charset="utf-8"><title>中環在線：羅康瑞拒與財爺比武「整傷人就唔好！」 - 李華華</title></header><body><h1>中環在線：羅康瑞拒與財爺比武<br>「整傷人就唔好！」 - 李華華</h1><p>財經界原來有唔少武林高手，眾所周知嘅係財爺曾俊華，佢既懂劍擊又係洪拳高手，有「上海姑爺」之稱嘅羅康瑞亦係自小習詠春。有人噚日問羅康瑞，有冇邀請過財爺比試身手，佢笑住話冇，理由係「整傷人就唔好！」言下之意，即係財爺都唔係佢對手？</p><p>二人各跟名師習武</p><p>羅康瑞做咗一年機管局主席，做埋今個月底拜拜，下月就過去貿發局擔任主席。臨別秋波，佢噚日約埋傳媒茶敍傾偈，期間佢講起自己13歲開始學詠春，學到廿幾歲先停，近幾年都冇乜點樣練習，不過學到嘅招式已經成為佢身體嘅一部份，好似早排佢喺上海工作，有同事跟佢過兩招，佢本能反應使出一招推開對方，對方即刻俾佢推到老遠咁話。<br>既然咁厲害，咁有冇搵過財爺過番兩招先？羅康瑞就即刻耍手擰頭，話「整傷人就唔好」。嘩，唔知財爺知道上海姑爺咁講，會唔會即刻主動約番姑爺來一個武林大會呢？不過又咁講，財爺硬生生俾人掟中雞蛋，都係笑笑口話醫生叫佢唔好食咁多雞蛋，區區一句說話又點會激到佢吖。<br>翻查資料，羅康瑞與財爺都係跟大師傅習武。羅康瑞以前曾經提過，佢係葉問徒孫，3年前佢旗下瑞安房地產（272）喺詠春發源地佛山推售樓盤項目，羅康瑞就搞花臣，炮製咗條《詠春》紀錄片。至於財爺嘅師傅就係鄺鐵夫，而鄺鐵夫就係林祖（傳奇人物林世榮姪兒）門生。兩位嘅拳腳功夫肯定相當了得，不如記協明年周年晚宴邀請兩位做嘉賓，嚟個友誼賽喇，肯定高收視喎。<br><br>李華華<br>mailto:LiWaWa@AppleDaily.com</p></body></html>