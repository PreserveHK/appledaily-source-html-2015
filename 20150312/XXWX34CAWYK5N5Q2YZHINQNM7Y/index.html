<html><header><meta charset="utf-8"><title>樂香園：綠地股價狂升有因 - 海迪</title></header><body><h1>樂香園：綠地股價狂升有因 - 海迪</h1><p>一個月股價爆升六成，除咗上星期大家熱切談論那隻「妖股」外，仲有咩股份咁巴閉？由內地大型地產商綠地集團早年買殼變身而成的綠地香港（337），二月中開始股價節節上揚。搞邊科？<br>朋友說，綠地自二○一三年易手以來（前身為盛高置地），一直被投資者忽略，雖曾因憧憬注入資產、整體上市等concept而炒過一輪，但很快無以為繼。近日綠地管理層向市場吹風，說母公司落實咗綠地香港日後的定位：就係主力做互聯網金融，仲計劃和阿里巴巴或平保（2318）合作，搞網上平台銷售房地產基金產品。<br>睇番綠地近期在港交所（388）公佈的權益披露，就發現早年賣殼時、公司發行的可兌換優先股（CPS），近日在場外出現大批轉手。前主席王偉賢一月底減持了一億股CPS，相當於整體股本3.8%。<br>而一、二月間，綠地合共已有1.24億股優先股轉換為普通股。如阿里或平保真係會和綠地拍住上，最合理的估計，是有人要入股做策略性投資者。唔怪得綠地會咁短時間升到「嘭嘭聲」。<br>呢檔野最後搞唔搞得掂？無人知。但重溫去年騰訊（700）入股華南城（1668）的經驗，單是騰訊個名，已足夠市場「未出發先興奮」。雖然一年後的今日，華南城股價已打回原形，但who cares？朋友溫馨提示，有啲嘢叫「見光死」，切忌太貪心。<br><br>海迪</p></body></html>