<html><header><meta charset="utf-8"><title>異動空間：羅欣有條件轉板 - 魏力</title></header><body><h1>異動空間：羅欣有條件轉板 - 魏力</h1><p>恒指七連跌弱過藥煲，美股隊港股跟，A股插港股亦冇運行，只能捱打，偶爾扑中一隻，賬面賺緊5%至8%，唔食糊好快又打回原形，所以偷到雞要識九秒九速逃，切忌吓吓博大四喜，有兩三番一鋪最好，都係食咗先。<br>近年每逢三至六月個市都示弱，今年可能亦不例外。目前吹緊美國六月加息，美元強港股變相貴咗，都是不利因素，但當加息成為事實，下半年市場隨時反高潮炒上，上落市格局不變，戰友毋須過於悲觀。目前首重保護首兩個月的利潤，否則有股冇錢炒更弊，何況社科院相約四千點的憧憬仍在，為令國企改革順利推進，A股今年仍是大漲小回，手握中資股的戰友，黑暗過後將見彩虹。<br>近日創業板炒緊轉板風，連續四年純利逾四億人仔的羅欣藥業（8058）肯定榜上有名。集團剛公佈去年純利4.44億人仔，按年增長3.5%，營業額增長9.4%，毛利率增三個百分點至68%，派息三十分，股息率2.8厘。市盈率十五倍，市賬率不足三倍，估值吸引。圖表突破月初高位呈浪比浪高的升勢，或可更上一層樓。<br><br>魏力<br> http://www.facebook.com/2012jason </p></body></html>