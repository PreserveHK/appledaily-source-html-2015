<html><header><meta charset="utf-8"><title>女神tea time：金蘋果有市場？ - Fifi</title></header><body><h1>女神tea time：金蘋果有市場？ - Fifi</h1><p>蘋果早前公佈Apple Watch價錢後令全城嘩然！隻Apple Watch Edition話就話用上18K金錶殼同埋藍寶石錶面，講到尾咪又係電子錶一隻，表芯同賣二千幾蚊嘅Apple Watch Sport一樣，標價最多十二萬，點會有人買？<br>首先，蘋果智能錶擺明以中國市場為目標，否則冇必要於發佈會上，用十分鐘示範點用佢玩微信、微博等。所以要知土豪金版有冇市場，就要睇佢滿唔滿足到土豪嘅需要──亦即係夠貴，同埋令人一眼就睇得出佢貴。呢兩樣嘢Apple Watch Edition都做到，足以令土豪有買入晒命誘因。<br>另外，有人話十幾萬買到隻Rolex，買Rolex可保值，但Apple Watch好快就過時云云。不過試想像土豪出席社交場合時，戴住一隻Rolex，最多俾人知你有錢，但你戴住一隻Apple Watch Edition，就會引好多人問你隻錶好唔好用，有乜功能，成為眾人焦點。因此擁有第一代金Apple Watch，係比擁有一隻Rolex多一重意義，就係你走在潮流尖端。<br>話分兩頭，產品嘅推出，標示世界正式踏入醫療資訊化嘅潮流，蘋果要打中國市場，相信會同阿里關係更加密切，觀乎今次天貓將同步發售，Apple Watch亦支援支付寶就知。長遠而言，會對醫藥電商阿里健康（241）有利。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>