<html><header><meta charset="utf-8"><title>七級偽術：不如轉行做博客 - 彭瑪莉</title></header><body><h1>七級偽術：不如轉行做博客 - 彭瑪莉</h1><p>如果再有人問 ：「咁早退休做乜先？」Mary已經想好答案，一於話，寫blog囉，唔知有冇人睇㗎，咁咪試下自己在資源匱乏下，識唔識market自己囉。<br>話唔定創作個角色畀自己，寫寫下，俾行內人賞識，好似𠵱家啲知名博客，呃餐飯仔食下，得閒收番啲贈品，幫補下退休生活都唔錯呀。<br>部落格今天真係好使好用，商品有商品用，個人有個人用，公眾人物用起微博來，更是出神入化。<br>真拍拖、假拍拖、暗示拍拖、甩拖、扮分手、真復合、晒命、傳婚訊、宣佈離婚、疑似同床、向情敵晒命、稱兄道弟、扮住兄妹偷情、懺悔、解畫、扮死狗、博同情、插小三、兇元配、自製新聞、自製危機、宣傳、反宣傳……總之群魔亂舞、目不暇給。官員更是愛死它，司長局長個個化身鍵盤戰士，佢照寫你照登，講到觀點又唔使俾人兜口兜面窒到口啞啞，你說何樂而不為？彷彿當年是由任總開始的，佢肯講後巿點點點，人人都爭住聽。<br>一方面有記者認為官員寧願寫網誌都唔同傳媒直接交流，是新聞自由大倒退，可是那邊廂，又有傳媒建議高官網誌最好星期日幾點之前出，方便各媒體引用云云，哈，有時官員媒體又幾合作喎。<br>說起網誌，Mary覺得近來最莫名其妙是唐唐撐超人那一篇，何必呢，欠人很多人情嗎？不然無端端做乜諸事八卦插手表態呢？超人使唔使你幫拖呀？成件事情予人的第一反應就是──唐唐同超人關係非比尋常，深厚得令他不惜得罪官媒也要力撐，當知道唐唐並非壞孩子田少，點會輕易發表反動言論，雖然動機未明，但二人關係之密切，確實不言而喻。<br><br>彭瑪莉<br>mailto:marypang2015@gmail.com</p></body></html>