<html><header><meta charset="utf-8"><title>隔牆有耳：孖生許Sir幫警fb響頭炮一個下晝逾萬個like　犯規留言刪唔切 - 李八方</title></header><body><h1>隔牆有耳：孖生許Sir幫警fb響頭炮<br>一個下晝逾萬個like　犯規留言刪唔切 - 李八方</h1><p>舊年佔領期間，警察公共關係科總警司許鎮德幾乎日日主持記者會，4點鐘許sir紅透網絡，「或者我重申」同「Recap in English」變咗集體回憶。香港警察噚日正式推出官方facebook專頁，仲有兩個許sir拍片打響頭炮，重申叫大家支持警隊，點睇先？<br>噚日下晝4點警隊推出官方專頁，到夜晚7點已經超過1萬個like。第一擊係許sir粉墨登場「四點鐘新聞台」，一個係真．許sir，一個係Q版電腦動畫許sir，遲啲就係由呢位Q版許sir做主播，同大家介紹警隊活動、防罪訊息等，唔知有冇環境局隻抽水怪「大嘥鬼」咁搶眼呢。</p><p>網民狂問幾時拉朱經緯　七警</p><p>高級警司關翠貞話，遲啲仲有少年警訊隊員做小記者，去採訪警犬訓練學校嘅狗BB，亦會介紹吓警隊嘅特別部門同冷知識。Madam關提醒，網上犯法喺現實生活一樣要負刑責。八方就提醒，用電腦記得要誠實呀。<br>多一個溝通渠道，網民當然唔會錯過踴躍發表，許sir條片4個鐘已經有6,000幾個留言，不過好多都係問警隊「幾時拉朱sir」同埋「幾時拉暗角七警」，其他嘅都係粗口居多，當然亦有撐警網友話支持啦。<br>其實警方寫晒免責聲明，講明粗口、欺凌、騷擾、辱罵、色情或廣告等留言，都會刪post，亦唔保證會覆，可惜面對海量犯規留言，3位admin就算三頭六臂都刪唔切。警司謝振中話，警隊尊重市民享有言論自由，唔會因為有敏感案件字眼而刪留言，但講明警隊係唔適宜公開討論案件嘅。<br><br>李八方<br>mailto:pf_lee@appledaily.com </p></body></html>