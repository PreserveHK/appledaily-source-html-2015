<html><header><meta charset="utf-8"><title>隔牆有耳：老廉打虎出錯稿 - 李八方</title></header><body><h1>隔牆有耳：<br>老廉打虎出錯稿 - 李八方</h1><p>廉政公署噚日高調「打大老虎」落案起訴前特首曾蔭權，不過老廉發新聞稿時就「甩轆」出錯，誤將涉案嘅建築設計師何周禮形容為「建築師」，但原來佢喺香港冇建築師資格，所以建築師註冊管理局隨即發公告澄清，話何周禮唔喺該局註冊紀錄入面，唔可以稱佢為建築師。<br>老廉下午隨即修改新聞稿，將「建築師」一詞改為「何周禮」，新聞稿亦冇再提及佢嘅資格。<br>據了解，廉署原本出稿前有查過何周禮嘅資料，發現佢喺英國同澳洲都有註冊做建築師，事後至知原來佢冇喺香港註冊，所以最初出稿時就寫佢係建築師，不過之後建築師註冊管理局有搵過老廉，老廉知衰就急急改番。</p></body></html>