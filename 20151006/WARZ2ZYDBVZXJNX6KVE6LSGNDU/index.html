<html><header><meta charset="utf-8"><title>【飲食籽】Hea爆搶先睇！　梳乎蛋Cafe開咗喇！</title></header><body><h1>【飲食籽】Hea爆搶先睇！　梳乎蛋Cafe開咗喇！</h1><p>心急死人咩！等咗幾日，梳乎蛋Cafe終於喺星期日下晝5點半開幕，我哋有機會喺開幕前搶先潛入Cafe，睇吓呢隻梳乎蛋究竟有冇「打好佢份工」，話晒佢係接熊本熊Kumamon棒開Cafe喎，就算平日點hea開，睇怕今次都要積極番少少啩？</p><p>同預期一樣，Cafe鋪天蓋地都係梳乎蛋得意嘜頭，枱枱凳凳都有佢個hea爆look同抵死金句︰「放過我啦！」、「呀！無力呀！」……之但係，最搞鬼嘅肯定係啲嘢食，好似芝士漢堡扒咖喱飯咁，溶緊嘅芝士就係張棉被仔，梳乎蛋hea住攤喺度都要舉住個「煩」牌，粉絲點會唔心動呀。Cafe總共有12款食物，包括咖喱、烏冬、沙律同小食等，全部都搵到梳乎蛋蹤影，絕對係呃like同selfie首選！食飽飽影完相，旁邊仲有限定版精品賣，睇怕今次梳乎蛋fans要大出血喇！</p><p>YATA gudetama cafe by IZUMI CURRY<br>地址：apm LG一田超市<br><br>記者︰黃依情<br>攝影︰陳永威、伍慶泉</p></body></html>