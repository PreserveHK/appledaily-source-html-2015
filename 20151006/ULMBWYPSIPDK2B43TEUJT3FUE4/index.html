<html><header><meta charset="utf-8"><title>政壹花生友：內地𥄫實吳曉東網媒 - 花生友</title></header><body><h1>政壹花生友：<br>內地𥄫實吳曉東網媒 - 花生友</h1><p>又話紙媒已死嘅？點解高登討論區會逆流出《巴絲打》，《都市日報》老闆黃浩又谷緊一本《3週刊》嘅？花生友都唔係呢方面專家，好難有獨到嘅拆局畀到大家，只可以講，喺紙媒又看似有啲生機之際，網媒依然係大勢所趨，而資深記者吳曉東發起成立、主打偵查報道嘅通訊社 FactWire（事實傳真通訊社），都算最矚目嘅一間。<br>其實吳曉東呢次籌款都算成功，短時間內籌到逾300萬，令到呢個港人共同創辦嘅通訊社得以成立。唔知係咪跑過內地新聞嘅吳曉東個朵好勁夠響？有泛民中人話呀，早前有啲北京嚟嘅中間人，談天說地之時，無不提及呢個通訊社，猛問係乜東東嚟㗎？會做啲乜嘢新聞㗎？甚至有人猜疑，通訊社係咪為未來幾場選舉而成立？</p><p>自知網上創意差幾皮</p><p>泛民中人聽到佢哋妙想天開都冇咁好氣，話人哋想做通訊社做一啲深度古仔，點解都要傳言滿天飛？猜測嘅動機當然不明，但好明顯嘅係，內地都開始關注到網媒嘅殺傷力，據說唔少中間人都好關注香港網媒嘅發展，話𠵱家嘅時事議題嘅立場同角度，似乎都被網媒牽住走。<br>知己知彼，據聞內地專責港澳部門都知道，輿論戰已經轉晒喺網上開打，所以未來都會積極泵水搞好網媒，但中間人都不諱言，講到網上攻勢，一定唔夠泛民支持者，事關創意上都差幾皮，花生友都欣慰佢哋仲有自知之明。<br><br>花生友<br>周二、四刊出</p></body></html>