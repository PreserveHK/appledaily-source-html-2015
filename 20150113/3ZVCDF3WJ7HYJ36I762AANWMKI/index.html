<html><header><meta charset="utf-8"><title>香港很危險，狼英返北韓吧啦 - 林夕</title></header><body><h1>香港很危險，狼英返北韓吧啦 - 林夕</h1><p>所謂後佔領時期，其實應該是後周星馳年代。<br>因為狼英自覺魔鬼隊已經贏了，足協係佢嘅人、球證又係佢嘅人，仲唔打到你殘？方丈小器，果然不是浪得虛名。好在榮登主持之後，已經懶得帶着他的摺凳、鉛筆、拍紙簿作親民狀，否則，經篩選的梁民百姓有樣學樣，上述三樣親民道具，都是可以作為非法用途的工具。連粉筆都可以刑事毀壞公物，鉛筆比遮柄尖，更可以畫諷刺漫畫，畫在拍紙簿上，寫出我要真普選，拉你就應該，唔拉你就悲哀。<br>你會問，方丈不是說過，目前框架就是真普選，是政府與港人喜見樂聞的共同願望嗎？算吧啦，六師弟，人係人那媽生的，妖是妖那媽生的，人追求的是真人普選，妖講的是逼人選妖。你又問，在山頭掛我要真普選直幡，給風吹下來，砸不到人碰親啲花花草草都唔好，那麼，舉起一部平板電腦，屏幕剛好顯示出我要真普選，又不是AV仁的我要真辭職，為什麼又要給球證發紅牌趕離場，還要驚動慈母出手帶走，經「了解情況」才發現這事件不含刑事成分？很難說，那青年經調查後，可能原來是自拍，不小心掉亂了方向，又或者，本來我要真普選下一句是：「更愛李私煙」，於是，可能，會追加好市民獎。<br>現在香港很危險，狼英都係返北韓吧啦：十大武器之首摺凳已不切實際，現在正式進入飛花摘木均是危害公安的江湖。試問誰人不買蛋，何處無散銀？往後，因為家庭主婦也有不做飯的，除了外傭，買雞蛋然後身懷找贖回來的散銀，還可以說得過去；就像身為教車師傅，袋裏面有士巴拿係好正常。但若你憑這樣跟慈母理論，會阻慈母辦公，遲些更可能干犯侮辱慈母罪。至於旅行喼，要持有登記證才保證沒事，最衰係國師陳雲教過路，可以隨時劏開來變為兩個盾牌，問你怕未。拖喼呢？拖喼沒事，你必須懂的。<br>活在周星馳的無厘頭年代，對人大框架的敬仰，有如滔滔之水連綿不絕又有如黃河氾濫一發不可收拾者，遲些或許會被邀請到中央精神病院做研究工作，負責被人研究。但是今天以至未來，吃了誠實豆沙包的，都被打為一督屎，命比蟻便宜。紫霞仙子只係估到個開頭，估唔到個結尾，但係，我哋夠膽講句，喺係我哋面前，無人敢講堅持兩個字。白色恐怖？幻覺嚟㗎箒，嚇我哋唔到嘅。</p></body></html>