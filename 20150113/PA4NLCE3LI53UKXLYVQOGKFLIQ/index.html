<html><header><meta charset="utf-8"><title>一人一票選村長 - 鄧達智</title></header><body><h1>一人一票選村長 - 鄧達智</h1><p>一人一票選乜選物是不少人心目中至高尚的文明生活，其中一項必須付諸實行的基本權利，縱使實際並不如理想；立法局議員影相人多開會人少，入局了，絕大部份選舉承諾瞬間煙消雲散，請他們自問有幾多項真正實行回饋選民？寧願見他們在議會扔蕉皮、掟皮鞋，或與元秋看齊發表偉論，總好過不見蹤影、沈睡、打機！<br>區議員呢？似乎比立法局議員優勝，起碼爭取加多一兩個巴士站、加速打造單車徑、增設狗公廁、國慶球場萬歲盆菜宴。<br>合否閣下需要？唔坐巴士、不踩單車、怕狗、未至耄耋……不重要，始終有人有狗受惠，現眼見到區議員們出席開會、發言、同心協力做實事；唔話得囉！<br>村長呢？千祈咪妖魔化村選，不斷指摘人家成份社團、金權買票……又咁又咁，事實一條心愛國愛港愛鄉之外，同聲同氣圍頭話咱家人很珉馨，今天（1月10號），就算每年春秋二祭拜山都沒有那麼多原居民村人並他們的配偶一條心走向投票中心，投下良心一票。你看過張婉婷導演《我愛扭紋柴》沒有？周潤發、黃秋生演繹圍村人尤其村長及村長跟班着實可圈可點；實牙實齒、幾分老土、粗聲粗氣、不托手踭……除卻少數吃裏爬外壞份子，絕大部份可跟肥媽同聲合唱：人生於世上有幾多知己、幾多友誼能長存……？<br>夜深了，外面炮竹聲響不是除舊歲而是新一屆村長當選名單公佈了。好了！好了！深信我們一人一票選出來的村長除了一年三百六十五日起碼二百日鄉事聚餐飲宴之餘（事實難怪，新界好幾區同與不同區內那麼多鄉又那麼多村，圍村人好客熱情，喜慶喪葬紅白二事你怎能推辭？鄉議局、特首辦、中聯辦，以至隔籬村村長個阿奶拜壽，你都必須出席），能為村民同鄉出心出力，先不說其他，好些村路霉霉爛爛人與重量貨櫃車爭路，既危險又醜樣。食環處係又放、唔係又放的垃圾桶雖然非常多，但是文明低落每況愈下香港人不分巿區或圍村，亂扔亂放的垃圾非常擠擁，已達難以形容及容忍水平。村前過去全皆綠田園，再前為寬敞闊大風水塘；為建圖利停車場已變窄狹小水溝，非常難看，可否清理污染積泥、雜草叢生？狗瘦主人羞，外貌淪落難道村長面子光彩？不敢問那些高貴的立法局議員為我們做些什麼實事；可相信我們一人一票選出來的村長，在當下，在肉眼可見的鄉里稍事能夠真正出心出力！</p></body></html>