<html><header><meta charset="utf-8"><title>體壇拾趣：拜恩續唞　湖人失失「荒」</title></header><body><h1>體壇拾趣：拜恩續唞　湖人失失「荒」</h1><p>冇咗拜恩（Kobe Bryant、圖），湖人咪又係輸波收場。喺西岸排尾2嘅湖人，周日主場鬥2哥拓荒者，拜恩繼續休息冇落場，結果球隊都要輸94:106，7日內第2次輸畀有控衞尼拉特（Damian Lillard）爆seed嘅拓荒者。</p><p>史葛認衰：用得佢太盡</p><p>連續第2場休息嘅拜恩今場現身觀戰，點知又要睇住球隊輸波。佢今季打幾場又唞幾場，教練史葛（Byron Scott）都認低威，話自己喺季初見36歲嘅拜恩狀態咁好，冇考慮到上季只係打過6場波嘅佢會太辛苦，平均每場要佢打成35分鐘。為咗今季餘下賽事甚至下季，佢決定畀多啲時間拜恩休息，但史葛明明早幾日先話嫌拜恩起手次數太少，𠵱家又話要畀佢唞多啲，真係唔知邊句真。<br>今場打完3節後，拓荒者僅僅領先72:69，但去到第4節又上演「Lillard Time」。尼拉特單節就射入17分，全場合計交出34分加7個助攻，湖人想唔輸都幾難。計埋上周一場波以4分小勝，拓荒者一周內雙殺湖人，尼拉特仲個人爆咗湖人73分咁多。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>