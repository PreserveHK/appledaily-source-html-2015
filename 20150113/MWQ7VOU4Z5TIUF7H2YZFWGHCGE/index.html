<html><header><meta charset="utf-8"><title>女神tea time：阿里影業終開波 - Fifi</title></header><body><h1>女神tea time：阿里影業終開波 - Fifi</h1><p>阿里影業（1060）第一部戲終於開波，電影改篇自小說《擺渡人》，王家衛監製，梁朝偉擔正。部戲雖然未開拍，但可以好肯定實收得！<br>王家衛雖然只係監製，即係掛名做勢，但佢不只現身宣傳活動；更搵埋愛將梁朝偉做男主角。過往兩人合作，根本未失敗過，所以當兩人都將自己個名押注呢部戲時，就更加唔可以畀呢部戲衰。電影由原著小說當紅作家張嘉佳執導，幾樣嘢加埋，宣傳效力贏在起跑線，就算唔好睇都會收得。<br>單由《擺渡人》睇，阿里影業明顯肯使錢，不過2014年上半年蝕達2.289億元，應該有耐都未回到本。睇圖都係1.24元有支持，股價橫行咗一段時間，暫未見明顯買入訊號，咪得閒望兩眼睇下有冇異動先跟進。<br>今個星期反而應該留意新股，半新股迪臣建設（8268）同高鵬礦業（2212）昨日雙雙炒高。佐力小貸（6866）今日掛牌，暗盤高招股價15%，如果今日高開，更證明呢兩日冇乜板塊好炒情況下，資金真係流入新股。<br>要知道同系佐力醫藥喺A股日日升；佐力小貸雖只集資3.38億元，但單係6個基石投資者就認購2.5億元，包括經緯紡機（350），計番數街貨佔總股本約9%，咁乾貨情況下，就更加易炒起。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>