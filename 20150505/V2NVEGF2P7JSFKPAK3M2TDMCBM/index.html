<html><header><meta charset="utf-8"><title>後台默默做背後女人安仔攬Sammi完騷晒恩愛</title></header><body><h1>後台默默做背後女人<br>安仔攬Sammi完騷晒恩愛</h1><p>一連四場「Come On許志安演唱會」前晚完滿結束，縱使觀眾千呼萬喚鄭秀文（Sammi）的名字，Sammi仍安份守己做安仔背後的女人，在後台為愛郎打點一切。安仔在台上識趣地兩度感謝Sammi，還將嘉賓林憶蓮（Sandy）叫Sammi，十分搞笑。雖然Sammi未有在台前現身，但戴上黑框眼鏡及束髮的她，大方在後台與安仔拖手攬腰恩愛合照，賀安仔完成個唱。二人的合照被好友放在微博公諸同好，BoNe12321留言：「COME ON恩愛後台照（徇眾要求）手拖手，黐到實！」</p><p>叫錯憶蓮做Sammi</p><p>安仔與Sandy拖手合唱《至少還有你》，反應熱烈，安仔說：「好耐冇聽過Sandy唱歌，係一個福氣，不過，我唔應該拖咁耐。十幾年前好鍾意呢首歌，我去過好多地方唱，可以一齊唱係夢想成真，我覺得Sammi嚟咗……係Sandy嚟咗，冇理由唱一首歌。」對着Sandy叫Sammi真是超尷尬，之後憶蓮和安仔再合唱兩首快歌《灰色》和《傾斜》，勁歌熱舞令場館升溫。</p><p>約老婆旅行度假</p><p>演唱會完畢，安仔接受訪問，被指在台上感謝太太Sammi時說話好似「鬼食泥」，他解釋說：「唉！要留力嘛！呢啲唔通大聲講咩，梗係溫柔啲講。」安仔表示稍後會放假，等Sammi完成手頭上的工作後，會一起去旅行度假。另外，有報道指一班華星新秀會組織華星同學會，安仔說：「係呀！華星朋友有個group chat，以文佩玲為首，等大家可以多啲機會聚吓，多啲人加入嘅時候，可以做嘢回饋吓社會。」<br>採訪：馬建華<br>攝影：陳俊強</p><p>唱《不要驚動愛情》甩嘴</p><p>2011年「牛脷文」和「豬髀安」太平館約會被撞破，同期鄭秀文推出《不要驚動愛情》，一語道破世紀復合，《不要驚動愛情》是繼《唯獨你是不可取替》許志安和Sammi的愛情故事後，另一首值得紀念的經典歌。為了細味愛情，安仔特別前晚的演唱會尾場自彈自唱《不要驚動愛情》憑歌寄意送給後台的愛妻Sammi，怎料安仔竟然不記得歌詞，彈吓唱吓甩吓，幸好台下歌迷萬人大合唱力撐他完成表演。安仔被指忘詞時，他說：「事前未練過，只是以前曾經彈過，彈到咁大家先鍾意睇。」</p></body></html>