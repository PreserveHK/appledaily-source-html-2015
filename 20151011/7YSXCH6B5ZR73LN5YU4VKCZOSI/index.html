<html><header><meta charset="utf-8"><title>大棋局：TPP中國包圍網 - Mr. Tregunter</title></header><body><h1>大棋局：TPP中國包圍網 - Mr. Tregunter</h1><p>當佔全球85% GDP嘅經濟體將你摒之於外，那已經唔係孤立，而係包圍。</p><p>習奧會後內地媒體不斷發佈中美兩國有呢樣共識嗰樣共識，但一個屈尾十奧巴馬喺TPP問題上不客氣地講咗句：唔可以畀中國訂立環球貿易規則。用通俗嘅講法，即我係莊，你係閒。由區域全面經濟夥伴關係協定（RCEP）到一帶一路，近年中國對周邊貿易渠道嘅拓殖非常着急，因為美國3T計劃已殺到嚟，兩國正在鬥快。美國為重新改寫全球貿易規則定下3T計劃，中國為應對TPP，則力推RCEP，睇一條簡單數做對比就明白事件嘅重要性去到邊。<br>TPP：跨太平洋夥伴關係（Trans-Pacific Partnership），佔全球GDP 38%。<br>TTIP：跨大西洋貿易及投資夥伴協定（Transatlantic Trade and Investment Partnership），佔全球GDP 47%。<br>TISA：服務貿易協定（Trade in Service Agreement），佔全球GDP 60%。<br>RCEP：區域全面經濟夥伴關係框架協定（Regional Comprehensive Economic Partnership），佔全球GDP 29%。（詳見表）<br>TPP究竟係咩一回事，坊間已有太多報道，此處只點出兩個關鍵。其一為產業鏈轉移。TPP協議國互相享有關稅豁免，例如經常被提及嘅越南紡織業，如果中國喺越南開廠但用中國料就冇辦法享有關稅優惠，會有道力推廠家將成條生產線搬去越南，令中國本已難做嘅出口更加難做；其二為TPP包含一個東道國爭端解決機制（investor-state dispute settlement, ISDS），簡單嚟講，發生爭拗時企業同投資者可以透過國際仲裁，控告唔同國家政府。當然國家政府可以唔聽國際仲裁判令，但凡事唔守人哋規矩，仲可唔可以留喺人哋嘅圈子內？<br>TPP 12個成員國，以美國為中心去睇的話，美國同12國每年貿易額1.2萬億美元，而美國同中國貿易額亦有5,200億美元。今時今日，中國嘅人口、市場、貿易量等都決定咗大部份國家唔可以完全擺脫中國因素，中美關係有對峙有互補有合作，不過合作嘅前提係美國係莊，中國係閒。TPP只係前菜，稍後TTIP若傾成，意味佔全球GDP 85%嘅國家自己玩一套，等同一個包圍網，令你無法獨善其身。中國要加入就要守人哋嘅規矩，唔可以再拖住先、袋住先、呃住先。<br>顯然中國唔想受制於人，乃有RCEP同一帶一路。美國搞TPP想將中國摒除在外，中國搞RCEP、亞投行則拉各國入場，也就係2015版嘅合縱VS連橫。可以留意香港應會加入TISA，香港亦有條件加入TPP。考慮到產權、專利等問題，就算中國有意向加入TPP亦難搞，若然香港加入，則將再次成為最重要嘅轉圜地。<br><br>Mr. Tregunter</p></body></html>