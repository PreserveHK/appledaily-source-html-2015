<html><header><meta charset="utf-8"><title>亞視冇錢買西片《大俠霍元甲》當外語劇國際台播</title></header><body><h1>亞視冇錢買西片<br>《大俠霍元甲》當外語劇國際台播</h1><p>亞視永恆，點解佢永恆？因為你真係估佢唔到。唔係同大家又講易主或者開1、2、3、4、5、6台，而係講重播——唔係無限loop咁簡單，係有add value，包括將徐小明監製同唱主題曲、1981年麗的劇集(有幸冇被蕭定一買咗)《大俠霍元甲》，重新配上英語對白，仲譯埋英文字幕，不惜工本，製作絕對認真。<br><br>可能平時睇開國際台嘅你，會話:「車，好耐啦!」但老老竇竇，有習慣睇開國際台嘅，真係唔太多……聽到董驃、黃元申、曹達華、米雪、劉江等個個說得一口流利英語，但把聲同個樣又唔match，實在有說不出的突兀……"How many more？'"Just one more."Ar Heung,what do you shouting about？'最搞笑係有配音員將「霍元甲」英文名讀成「Fuxking xxx」——絕無不敬之意。<br><br>大家應該仲記得，無綫最近取消麗音，好多外語電影同節目都唔再配粵語，得番字幕，對視力有問題或長者而言構成不便(如果播大陸劇，冇配音，分分鐘令你有如此刻置身深圳)；但亞視即使拖糧，仍然保留配音組，仲將粵語配成英語，真係好大工程0架。<br><br>但點解亞視會咁做？當然唔係出於無聊，而係……據知亞視已經山窮水盡，又冇製作，同時又要keep住有片播，但之前買落嘅西片(外語片)，版權到期，或者播放次數已屆，冇得再播，咁點呢？最方便就係將亞視僅餘嘅片，重新配上英文，當係外語片咁喺國際台播。之前《包青天》都試過喺國際台播0架…<br><br>唔知幾時到《影城大亨》、《我和殭屍有個約會》系列配上英語播出？<br><br>最後一句，亦係最重要一句：向亞視配音組，及仍在亞視默默耕耘的員工致敬。</p></body></html>