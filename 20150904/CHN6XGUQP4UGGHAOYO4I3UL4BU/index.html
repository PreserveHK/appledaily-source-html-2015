<html><header><meta charset="utf-8"><title>有話兒：師兄心悠戀到即止</title></header><body><h1>有話兒：師兄心悠戀到即止</h1><p>劉浩龍（師兄）是有福的。不僅現實生活中愛情甜蜜，首次拍愛情片的談情對象是首席女神劉心悠，女神還對着劉浩龍說「吔咩嗲」。男士們，葡萄了嗎？放心，電影《燈塔下的戀人》是浪漫愛情片，兩人止於談情，「吔咩嗲」只是NG情節，劉浩龍笑指片中連心悠的手都冇拖過，最親密只是為女神抹嘴仔。<br>撰文：盧妹<br><br>翻看劉浩龍參與過的電影，大部份都是警匪片，間中參與愛情片都是「戥穿石」角色。終於，在梁德森執導的電影《燈塔下的戀人》中，劉浩龍得到一條感情線，他說：「我好怕拍愛情戲，怕尷尬，不過心悠畀我好大信心。」那麼與女友容祖兒情侶檔演出？他即落閘謂：「唔係咁啱，已經拍拖，公還公，私還私。」但劉浩龍坦言不介意女友演親熱戲：「仲小朋友咩？入咗行，我哋都唔係屬於自己，係屬於大家。我唔會有底線，因為我鍾意做演員。」</p><p>收email代情信</p><p>提到女朋友容祖兒，劉浩龍會變得緊張，反而貴為首席女神的劉心悠，談情卻輕鬆自在。他們在戲中的兒子及姪女是兩小無猜的愛情，被飾演學校主任的心悠發現他們的情信，讓人聯想他們現實中可喜歡收或寫情信？劉浩龍說：「都有嘅，不過太私人啦。」心悠大方分享喜歡收「情mail」：「𠵱家好少人寫字，雖然情信好珍貴，但係情mail可以成日翻睇，情信會唔見咗，可能我唔係好浪漫嘅人啦，好獨立。」劉浩龍即表示女生不用太強，但笑指：「佢（祖兒）好strong。不過我唔係小朋友，唔使成日嗲。」<br>戲中，劉浩龍因為已故前妻愛上印度文化，又因此才與心悠遇上，他坦言劇情很沉重，要喊又要欲哭無淚。現實生活中，可有為感情事流淚？他說：「我係喊包，我個人好直接開心就笑得最大聲，唔開心就喊得好勁，不過過去嘅感情，我只會記住開心嘢。」心悠直言沒為感情喊過：「唔開心可以講，唔會激烈，即使分手我都唔會喊。喺溫哥華嗰陣掛住打工，男朋友話有女友等於冇女友而同我分手，呢個理由我接受，所以我冇喊，反而屋企人仲會觸動到我。」<br>雖然劇情沉重，但背後的NG情節卻笑死人，劉浩龍與心悠在電影首次相遇時要講印度對白，他說：「我哋嗰日已經不停練，點知拍到第三take，佢突然講日文。」心悠早已哈哈大笑謂：「我唔知點解自己會講咗『吔咩嗲』，真係唔覺意講咗。」<br><br>場地：IL CAFE<br>化妝：Kei Kei Ng（劉浩龍）、ANNIE G Make Up Centre（劉心悠）<br>髮型：Jan Yeung of Private I（劉浩龍）、Eric Chow of Xenter（劉心悠）<br>服裝：10th Shop（劉浩龍）、DKNY（劉心悠）</p></body></html>