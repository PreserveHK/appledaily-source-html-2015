<html><header><meta charset="utf-8"><title>隔牆有耳：寶蓮寺新住持想改造人心 - 李八方</title></header><body><h1>隔牆有耳：<br>寶蓮寺新住持想改造人心 - 李八方</h1><p>大嶼山寶蓮襌寺住持釋智慧正式落莊，並由曾任港大佛學研究中心總監嘅釋淨因坐正做第八代住持。最近捲入大埔定慧寺醜聞嘅釋智慧，噚日出席淨因陞座大典後，形容自己功德圓滿，佢話3歲入寶蓮寺，再過幾年就90歲，退休後會繼續留喺寶蓮寺。<br>新任方丈淨因指，釋智慧對寶蓮寺貢獻無可替代，至於未來發展則由董事會決定，佢話香港物質條件好，但不少人不快樂，望未來20年多做人心改造工程。至於有關定慧寺醜聞，淨因就以趕搭飛機為由，將個波交畀寶蓮寺首座和尚釋健釗。健釗法師就叫記者唔好向潭水拋磚頭，再次泛起漣漪，應讓潭水回復平靜喎。</p></body></html>