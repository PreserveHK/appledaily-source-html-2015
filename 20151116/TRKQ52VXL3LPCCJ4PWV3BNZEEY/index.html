<html><header><meta charset="utf-8"><title>睇吓鮮：交友網股實在搵笨 - C+B</title></header><body><h1>睇吓鮮：交友網股實在搵笨 - C+B</h1><p>大家實有聽過美國科網媒體大亨迪勒（Barry Diller）嘅IAC旗下網站，例如旅遊網Expedia、視頻網Vimeo同字典網dictionary.com。迪勒自認「分拆大王」（spin-off king），最經典為2005年8月分拆Expedia，股價由當時23.5美元起步，至上周五125.2美元，升幅逾4倍。迪勒今次分拆交友網match.com上市，集資5.367億美元，為近日沉靜嘅美國新股市場帶來憧憬。<br>交友網美國上市並非第一隻，中概股陌陌上年12月納指掛牌，未夠一年就話退市。陌陌現價較招股價13.5美元潛水6%。同屬「宅男宅女概念股」Match Group趕今年尾班車，星期四納指掛牌，估值約31億美元。公司有超過45個交友網包括match.com、OKCupid同Tinder，截至今年9月，每月活躍會員有5,900萬人，付費會員有470萬人，佔比得7.9%。今年首9個月盈利8,470萬美元，差過舊年1.48億美元外，係4年最差。<br>Match Group背後有迪勒做靠山，但係今次未必跟得過。招股書提到公司上市後短期內不會派息，所有集資金去幫阿媽IAC還債，match.com等交友網一個仙都冇。Match Group睇怕好難做下一隻Expedia。<br><br>C+B<br>本欄逢周一刊出</p></body></html>