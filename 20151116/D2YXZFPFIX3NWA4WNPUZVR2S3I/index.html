<html><header><meta charset="utf-8"><title>隔牆有耳：高官high爆夾band　冧長者 - 李八方</title></header><body><h1>隔牆有耳：<br>高官high爆夾band　冧長者 - 李八方</h1><p>特首梁振英同政府高官昨於禮賓府搞茶敍，同約百名長者過長者日，茶敍破咗一項紀錄，就係出席嘅長者平均年齡係歷年最高。<br>現場除有茶點，仲有局長粉墨登場。歌喉不俗嘅陳家強、蘇錦樑、譚志源、陳茂波同張雲正組成全男班，高唱《舊歡如夢》同《分分鐘需要你》，冧爆在場長者。黎棟國、吳克儉、高永文亦同副局與政助獻唱《月亮代表我的心》。<br>譚志源意猶未盡，同民政局副局長許曉暉演折子戲《紫釵記之劍合釵圓》，贏得長者掌聲不絕。<br>梁特夫婦有乜表示呢？唔係齋坐嘅，據知佢哋最後同全體官員大合唱《長者日歌》，仲向長者贈送福袋。</p></body></html>