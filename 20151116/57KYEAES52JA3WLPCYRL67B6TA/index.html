<html><header><meta charset="utf-8"><title>隔牆有耳：林鄭自爆第一次　24歲那一年起飛 - 李八方</title></header><body><h1>隔牆有耳：<br>林鄭自爆第一次　<br>24歲那一年起飛 - 李八方</h1><p>對於時下唔少細路仔嚟講，坐飛機完全唔值得大驚小怪，點似得以前嗰代，好少有翱翔天際嘅經驗。<br>政務司司長林鄭月娥噚日早上去咗機場出席港龍航空「讓理想起飛」活動時，不單同170名基層市民包括小朋友，坐飛機喺南中國海上空暢遊90分鐘，仲自爆到咗24歲先至第一次……搭飛機，話當時不知幾咁緊張。 </p><p>與基層空中暢遊受歡迎</p><p>其實呢個活動，旨在讓基層家庭兒童感受下飛行之樂，皆因對一啲基層家庭嚟講，未必負擔到搭飛機。林鄭仲話，現場所見嘅細路仔，非常淡定，完全冇自己當年嘅緊張狀況。而佢同勞福局局長張建宗喺機艙好受歡迎，不停有基層家庭上前傾偈同要求合照。<br>林鄭月娥致辭時憶述，自己24歲先至第一次搭飛機離港，當時心情係非常緊張，例如上機之後，根本唔識點扣安全帶，亦唔知點去洗手間，海關檢查行李時，仲擔心會被扣留㖭呀。<br>林鄭亦稱，呢個活動係專為「兒童發展基金」學員而設，兒童發展基金係政府喺2008年成立，鼓勵基層家庭兒童規劃未來，至今已向基金投放咗6億，約一萬名兒童受惠。</p><p>李八方<br><br>mailto:pf_lee@appledaily.com</p></body></html>