<html><header><meta charset="utf-8"><title>筆值一哂：借頭借路 - 王利民</title></header><body><h1>筆值一哂：借頭借路 - 王利民</h1><p>秋高登山本是賞心樂事，更何況有山友共行，雖然其中可沒一位家住170呎癲價樓的女士，惟閒話亦不免扯上那幫密謀打郊野公園主意之徒，眾皆義憤填膺，罵聲幾乎響遍山野。<br>「郊野公園啲地位處偏遠，我哋頭先都行咗成兩個幾鐘至到呢度，點起樓呀？就算起，又要移山鏟林，又要平整土地，又要基建配合，都仲未計之後一大筆管理成本。譬如話：定期斜坡維修。地價成本咁高，莫講話將來用嚟建公屋，連一般賺少啲嘅私樓都唔會起，最後咪又淪為低密度超豪宅。試問呢啲寥寥可數嘅單位又點樣可解決當前房屋問題呀？」山友甲首先發難。<br>「最緊要係借路啫。啲人成日以為郊野公園內有好多平地，其實大部份都係屬於綠化地帶同鄉村用地，根本不屬公園範圍。只待政府牽頭，亦即借埋個頭開發，鋪橋搭路，坐擁周邊大片土地，囤積居奇嘅土豪簡直求之不得，又怎不推波助瀾。又正如林超英所講，無非以此挾逼政府『拆牆鬆綁，加快審批』，同享便車之利。」山友乙忙作補充。<br>山友丙亦按捺不住「政府成日話寸土必爭，對山野之地虎視眈眈，但又幾曾敢向新界丁地動分毫？實情係丁地佔政府既有土地資源幾近七成，若盡其用建屋，可容納的住戶數以十萬計，足以應付未來廿年人口增長帶動的住屋需求，且亦能滿足真『丁屋』所需，並打擊單借『套丁』炒賣獲利的行為。<br><br>可惜，連當日好（似）打得嗰位，對新界僭建問題尚且棄甲，更何況如今面對所涉利益更大的丁權？惟『不能碰的』始終係利益集團，『可以商討』嘅就枉稱新界霸權喇。」<br>難得我不插科，自要插一輪嘴「根本就係轉移視綫，兼博大霧。丁地以外，仲有規模堪與東北發展看齊嘅高爾夫球場；同埋我屋企附近嗰個，位處貴重地段卻人迹罕至嘅軍營；另外新界大把滿目瘡痍嘅廢車場、貨櫃車場和荒棄農地……無地定無心，你話呢？再者，若真係有心要解決住屋問題，我其實並不反對政府多建公屋，而唔係賣地為庫房進益，畢竟呢個政府為富只會更加不仁。<br>至於嗰個市建局，亦大可將回收嘅土地齊建公屋，而非打造同區飆升樓價指標的豪宅，我想其時有位良心總監自會樂意回巢……（下刪多字）」<br>各人一番搶白後，其實深明，就算我們餘音續在山中縈繞，惟亦不會傳到權貴耳中；就算聽到，充耳仍未聞，怕連一句「心悒」也免。<br>說到底，「土地問題」從來就是「政治問題」，為政者千方百計，甚至不惜撕破臉皮也要膜拜霸權，並仰地主鼻息而活，任其巧取豪奪，且還傾斜輸送，皆因主不由民，試問政怎及眾。而黎民在當權眼中直如郊野草芥，欲割後快。<br><br>王利民<br>康宏金融集團主席<br>mailto:quincy730mbox@gmail.com</p></body></html>