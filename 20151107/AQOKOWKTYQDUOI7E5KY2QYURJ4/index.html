<html><header><meta charset="utf-8"><title>隔牆有耳：王向偉返京　譚衞兒做《南早》老總 - 李八方</title></header><body><h1>隔牆有耳：王向偉返京　譚衞兒做《南早》老總 - 李八方</h1><p>西報《南早》高層又地震，噚日公司發出內部通告，現任總編輯兼吉林省政協王向偉返北京同家人團聚，明年調任編務顧問，副老總譚衞兒明年元旦起做老總。八方聽聞員工都對佢「坐正」好大反應，有人指佢立場「非常親梁振英」，主理亞視新聞部時又發生報錯江澤民死訊事件。英文網媒HKFP仲引述員工話，覺得譚衞兒英文水皮。<br>有熟悉《南早》人士話，在位四年，王向偉一直重用內地人，上場後輸入咗唔少內地「專才」來港做網上即時新聞，王下譚上，本地幫唔知會否重獲重用。譚衞兒2011年在亞視新聞部做副總裁，同時任高級副總裁梁家榮管理新聞部，發生報錯江澤民死訊事件後兩人起身，不過大劫過後有運行，兩個人都坐咗直升機，榮總做咗廣播處處長揸fit港台，譚衞兒都步步高陞。譚衞兒升職消息傳出前，八方聽聞《南早》多個部門有「逃亡潮」，多名記者編輯遞信，有人笑係「五區總辭」！</p></body></html>