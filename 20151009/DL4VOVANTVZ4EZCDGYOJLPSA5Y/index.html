<html><header><meta charset="utf-8"><title>阿Bob飲醉搶咪小春發脾氣爆粗追打？</title></header><body><h1>阿Bob飲醉搶咪<br>小春發脾氣爆粗追打？</h1><p>昨晚阿Bob喺錢國偉婚宴上飲大咗，先食煙，被側田拉走；之後上台唱歌時，未知是否因為撞來撞去發生啲乜嘢衝突，據知就係古惑仔幾個台上唱緊《友情歲月》，突然阿Bob出現台上仲搶風頭，陳小春不滿，及後阿Bob被拉下台，陳小春爆粗之餘仲想下台追打Bob，被眾人拉住。<br><br>阿Bob後來俾人拉咗入房「訓話」，再將佢拉走離場。本以為Bob走咗，點知佢自己去而復返，上番去同小春耍冧。大家驚佢哋又出事，於是上前分番開兩人，但阿Bob堅持要道歉，於是又走番上前，眾人又再將佢兩個分開，就係咁反反覆覆，此時「陳浩南」鄭伊健亦介入，見小春似是一臉不滿，最後仲點煙。今日凌晨1點，阿Bob終於肯走了。<br><br>阿Bob由唯唯扶住走，記者不斷問你咪有唔愉快事件，有冇問候人，又有冇俾人問候，佢同唯唯都只係答:「冇事冇事，冇冇冇，好啦夠啦，冇事。」<br><br>記者問佢會否唔再飲咁多？阿Bob話:「其實我唔係飲好多之嘛。」但Bob個樣明顯醉爆，眼鏡仲放喺額頭。問佢有冇俾人問候，佢好大反應:「我俾人問候？」<br><br>之後就話:「Wilson結婚我係好開心嘅，我真係好開心嘅。」有冇同小春道歉？佢話:「兄弟嚟嘅，冇事，夠啦。」記者再三追問，Bob就捉住唯唯連咀三次話同唯唯最friend，又向記者V晒手先上車。<br><br>林曉峰離開時被問及發生何事，佢就否認有爭執，謂:「千祈唔好咁講，大家都係戥一對新人開心，完全冇爭執，係為氣氛啫。」又謂:「我發現我哋娛樂圈嘅朋友，其實就係好放鬆嘅，佢哋只係識四個字，就係恭喜發財。阿Bob講咗，小春回應唔切，所以佢只係講咗話『多謝晒』，咁就四比三輸咗，我哋決定擇日重賽。」<br><br>問林曉峰可聽到小春爆粗？佢話:「我諗我係時運高，聽唔到。在我嚟講，我哋娛樂圈全部都係斯文人嚟嘅。我哋講親嘅，都係四字成語，恭喜發財，身體健康同學業進步。」</p></body></html>