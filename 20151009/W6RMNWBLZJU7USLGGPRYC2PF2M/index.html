<html><header><meta charset="utf-8"><title>隔牆有耳：辭職有排唔得閒湯狀快抱孫 - 李八方</title></header><body><h1>隔牆有耳：辭職有排唔得閒<br>湯狀快抱孫 - 李八方</h1><p>立法會下周復會將會少咗位議員，皆因民主思路召集人湯家驊Ronny政改後退出公民黨之餘，仲辭埋議員職位。咪以為Ronny唔做議員後就好得閒，皆因本身係資深大律師嘅佢已復出接case，嚟緊仲要忙住湊孫㖭。</p><p>小湯太賀姊嫁錢國偉</p><p>Ronny嘅獨生子煒軒2012年結婚，過咗3年終於傳出喜訊，聽聞小湯太成功造人3個多月。點解八方會知？話說導演錢國偉噚日同女友陳宛蔚拉埋天窗，原來新娘子妹妹正係Ronny新抱陳宛莛Mandy，Mandy喺fb不經意公佈喜事：「大住個肚賀家姐出嫁﹗Congratulations to my dearest Sister.」<br>向小湯太嘅姐夫錢國偉求證，Wilson衝口而出﹕「係」，之後又有啲唔好意思補充句：「不過呢啲你哋都係問番佢啦，等佢自己講好啲。」及後陳宛蔚亦透過WhatsApp承認胞妹有喜。<br>八方打去恭喜Ronny就快做爺爺，佢話𠵱家心情係既開心又緊張，好在萬大事有太太幫忙處理，又話唔做議員唔代表得閒咗，要搞民主思路、要接案，但再忙都要抽時間抱孫啦。據聞湯狀爺爺都知道係男孫定女孫，但要尊重仔仔所以唔講住。<br><br>李八方<br>mailto:pf_lee@appledaily.com</p></body></html>