<html><header><meta charset="utf-8"><title>中環在線：「實發」好日　上市儀式巧遇柯清輝馮孝忠敍舊講唔停 - 李華華</title></header><body><h1>中環在線：「實發」好日　上市儀式巧遇<br>柯清輝馮孝忠敍舊講唔停 - 李華華</h1><p>噚日真係大好日子，娛樂圈有黃曉明與Angelababy等三對新人擺酒結婚，港交所（388）亦有5隻新股掛牌，港交所要拎三個大銅鑼出來畀5位上市公司主席一齊敲鑼，認真高興！<br>根據風水師麥玲玲所講，噚日係「成日」，有成功嘅意思，雖然並非全年最好日，但係適宜開市、嫁娶，加上10月8日，諧音「實發」，大家當然like喇。難怪5隻新股都揀呢日掛牌，股價表現都唔錯㖭呀。<br>呢日亦造就恒生銀行（011）前行政總裁柯清輝，與恒生執董馮孝忠敍一敍舊。<br>話說新股捐100萬元畀公益金，就可以揀股票冧巴，公益金籌募委員會主席兼恒生行政總裁李慧敏噚日有事在身，由馮孝忠代收支票。咁啱有「柯大俠」之稱嘅柯清輝係內衣新股維珍妮（2199）嘅獨董，兩人共事過一段日子，碰面自然雞啄唔斷。<br>雖然柯清輝離開恒生6年，但原來兩人平時都有見面，馮孝忠形容，柯清輝係佢恩人，帶佢出身，佢唔敢忘本，至今都好尊敬對方，每次見面都好好傾咁話。</p><p>維珍妮向港交所送不銹鋼bra</p><p>馮孝忠仲知道點解柯清輝幫維珍妮做獨董，佢話，柯大俠係滙豐trainee出身，年輕時主要做中小企客戶，因此認識維珍妮呢間老牌廠商都唔出奇。而且，柯大俠與維珍妮主席洪游奕都係福建人，好易啱傾。<br>講到維珍妮，佢噚日送咗一個用不銹鋼做嘅「絕世大bra」畀港交所，閃令令，遠望以為係卡通片聖鬥士星矢嘅頭盔。洪游奕指，呢個大bra出自雕塑藝術家，似對翼有祝福港交所展翅高飛嘅意思，足足準備咗4個月咁耐。<br><br>李華華<br>mailto:LiWaWa@AppleDaily.com</p></body></html>