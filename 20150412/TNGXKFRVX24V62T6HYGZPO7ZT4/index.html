<html><header><meta charset="utf-8"><title>名門：沒星星的家　Alvin Goh</title></header><body><h1>名門：沒星星的家　Alvin Goh</h1><p>新加坡造型師Alvin Goh（吳吉倫）扎根香港為棲息地，以古董家具及其個人作品為室內設計的主軌，當中為新居在各地搜羅設計師名椅作擺設重點。工作周旋於不少國際紅星潮人的他，在家中卻不會擺放與星星合作的作品，皆因要抽離休息才是靈感的原動力。<br>撰文：梁錦雯<br><br>來自新加坡的Alvin Goh由化妝師走到造型師，合作單位亦越是國際級A-list的藝人，如去年他便為日本天后濱崎步的日本巡迴演唱會設計多個造型。Alvin的工作視野雖越國際化，卻選擇了香港為移居地，近日新屋剛完成裝修工程，善於創作的他親自構思，在佔地一千六百呎的安樂窩，以gallery home的概念區分的室內設計。<br>白色為主體的家居，細分客廳、飯廳、休閒室、主人房、工作室等，擺滿了設計師名椅及以自己歷年的巨型化妝畫作、為個人作品展打造的工作枱等作佈置。</p><p>曼谷搵古董傢俬</p><p>Alvin的工作要不時飛世界各地，更令他加着重在家日子的舒適度：「我喺香港，鍾意留喺屋企，屋企對於我嚟講要好有安全感。」善於營造視效的Alvin，新居富空間感及cozy感覺，他表示：「我搬嚟時間屋係白色，覺得好空好白，有點寂寞感覺，所以我就構思以顏色、物料嚟spice up個家居。」Alvin透露近一年多了一個新興趣，迷上買傢俬：「我周圍去唔同地方買設計師椅、茶几，越買越有passion，呢一年已經買咗10幾張凳，最近先去完曼谷搵收藏家割愛，之後會親自押運返香港。雖然啲凳係各有風格，襯埋一齊又好和諧。如客廳好多木嘅元素，好似木書櫃、木電視櫃，掛鐘，我就會用有質感嘅織布梳化嚟襯番。」</p><p>在家要off duty</p><p>Alvin的家以古董家具與精選了他十多件、透過不同媒介、充滿contempoary風格的造型作品的融和，當中有與麥當娜髮型師與意大利《VOGUE》合作的攝影畫作、為化妝品牌做個人藝術展的雲石枱、一系列攝影視效的畫作、LED燈泡織成的corset裙等：「我嘅作品有beauty與時裝的元素，由於太大件，之前都係擺喺倉，或者送畀人，𠵱家就有地方擺出嚟。」眾多陳示作品中，Alvin並沒有揀中以他合作的明星作品：「因為喺屋企，已經係off duty，唔想再接觸到明星，想真正抽離同休息。」</p><p>步姐勤力Diva</p><p>Alvin的造型功力不容置疑，去年為日本天后濱崎步做了四十場巡迴音樂會的造型，2月時步姐去台北，他更陪伴去夜市掃街，而荷李活女星奧瑪花曼（Uma Thurman）、泰達史雲頓（Tilda Swinton）等都合作過。<br>Alvin的親和力絕對是成功關鍵，他笑言：「在每個演藝人身上學到佢哋成功態度，同濱崎步識咗一年，喺我心目中佢係一個Diva，一個好勤力嘅藝人，佢會親自覆你電郵，好多嘢佢自己親力親為，呢個係佢成功嘅原因。」Alvin難忘與奧瑪行女人街：「佢冇明星架子，嗰次我同佢行銅鑼灣女人街、佢講佢以前嘅男朋友嘅事。」來自新加坡的他與同鄉陳潔儀老友，他表示：「佢好有discipline，十幾年前已經同佢用家姐細佬相稱，佢好知自己做乜，冇人阻住佢，𠵱家年輕人冇呢方面，係佢身上學到做人態度。」</p><p>網購娜姐性書</p><p>在Alvin位於港島的新居，除他的作品外，他愛收集時裝、書籍、擺設的珍藏，如時裝品牌Versace的絲絨咕𠱸、招牌Medusa頭像巨型浮雕掛飾，甚至會找裁縫為他訂製過萬個扣針而成的西裝褸。在他的書櫃裏，當然有不少關於時裝、攝影名師的coffee table book，亦會從ebay動輒幾千元尋回珍品，如麥當娜初出道的《SEX》，Givenchy主帥Riccardo Tisci的《Visionaire 60-Religion》等時裝書、亦會買關於鳥類題材的書籍，甚至充滿童心未泯的貼紙書。</p></body></html>