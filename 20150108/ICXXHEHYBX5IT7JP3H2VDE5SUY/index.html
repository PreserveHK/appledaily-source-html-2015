<html><header><meta charset="utf-8"><title>政壹花生友：叱咤賽果預視政局？ - 花生友</title></header><body><h1>政壹花生友：<br>叱咤賽果預視政局？ - 花生友</h1><p>元旦嗰日，花生友成晚𥄫實商台叱咤樂壇嘅賽果，好想知《撐起雨傘》呢首獲市民共鳴嘅歌，會唔會眾望所歸，全場公投下跑出成為我最喜愛的歌曲？結果冇令花生友失望，「一起儘管不安卻不孤單對嗎？」但勢估唔到，2014年嘅叱咤賽果，竟然被網民熱論，之不過唔係話唔公平喎，反而係話個賽果預示緊香港政局，係真唔係呀？<br>到底網民點解會有此睇法？原來有心人發現，今年嘅叱咤賽果，激似十年前、2004嗰年嘅賽果。有乜嘢理據？原來至少都有五大相似，包括許志安同時獲得至尊歌曲同男歌手銀獎，當年跑出嘅係《美中不足》，今年則係《流淚行勝利道》。與此同時，女歌手金銀獎分別係楊千嬅同容祖兒；而男歌手金獎同我最喜愛男歌手得獎人，都係第一次攞到呢個獎㗎。<br>花生友睇睇，又係喎，當年以上兩個獎都由古巨基首次並連下兩城包攬；今次男歌手金獎爆冷由周柏豪攞，最喜愛男歌手則係張敬軒，同樣都係第一次。再加上，我最喜愛組合都係四連霸、以及殿堂級人馬葉德嫻都有得獎兼上台演唱囉，係咪好多相似呢。<br>嗱，有人就將賽果延伸至政壇，話呢年叱咤後一年，特首董建華腳痛落台；唔知𠵱家政局嘅發展，係咪有機會類似當年嘅翻版？嘩！喺京官都撐特首梁振英「疾風知勁草」之時，呢啲網民嘅臆測，諗吓開心吓當然無妨，但花生友都覺得唔好太大期望，有啲嘢，認真你就輸。<br><br>花生友</p></body></html>