<html><header><meta charset="utf-8"><title>中環在線：潘石屹學馬雲單位網上放租 - 李華華</title></header><body><h1>中環在線：潘石屹學馬雲<br>單位網上放租 - 李華華</h1><p>阿里巴巴創辦人馬雲嘅成功，令唔少內地企業家紛紛話要「擁抱網絡」喎。鍾意玩微博嘅SOHO中國（410）主席潘石屹，本來已經係網絡紅人，舊年底又講到要擁抱互聯網，最近終於拋出咗條叫「SOHO 3Q」嘅新橋，下月起將1,500個京滬單位，透過網上推出短租辦公室服務，對象係創業年輕人、短期出差者同埋全世界！<br>據講，SOHO 3Q項目標榜手機預約付款，大家只需要帶個手機同電腦就可以去開工，租一星期、一個月，甚至只係租張辦公枱都得，除咗wifi同打印機，仲有咖啡服務，仲可以跟唔同行業背景嘅人交流，好有大學宿舍feel。<br>咁幾錢租呢？根據內地媒體報道，潘石屹只係話租金水平呢家嘢，都係隨行就市，具體細節要本月28日、即係開業前三日先公佈，但佢已誇下海口話，目標唔只係京滬，亦唔局限於SOHO項目，係全世界咁廣，即管拭目以待。</p></body></html>