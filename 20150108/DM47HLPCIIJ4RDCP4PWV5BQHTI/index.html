<html><header><meta charset="utf-8"><title>中環在線：環保？慳家？咪煩？專一？楊受成細仔鍾情黑褸卡其褲 - 李華華</title></header><body><h1>中環在線：環保？慳家？咪煩？專一？<br>楊受成細仔鍾情黑褸卡其褲 - 李華華</h1><p>每人有不同衣着風格，富二、三代亦唔例外。英皇集團老闆楊受成27歲嘅孻仔楊政龍（Alex）似乎特別鍾意黑褸襯卡其色褲，近兩個月見佢多次現身英皇新盤嘅記招，次次着到一模一樣，夠晒專一，唔通佢嘅冬天衣櫃只得呢兩款衫褲？<br>自嘲似英皇打雜嘅Alex，喺美國波士頓大學修讀商科，約兩年前加入英皇，係英皇集團企業行政主任。最近兩個月佢十分勤力，跟住公司元老張炳強（Donald）密密現身，出現得最密嘅地方，就係英皇新盤西環維港峰嘅記招。<br>呢個新盤搞咗超過廿次記招，一半見到佢，可惜佢每次講嘢都唔多，主要都係大合照時同Donald一齊影相，或者頒獎畀合作夥伴，可能Donald暫時唔想畀學緊師嘅Alex太大壓力喇。<br>特別嘅係，Alex每次出現幾乎都係一件黑色褸配條卡其色褲，有圖有真相，由舊年底開示範單位，到除夕帶傳媒去到黃竹坑睇廚具，噚日跟地產代理玩遊戲，Alex都係咁樣着。</p><p>鄭志剛襯過先出門口</p><p>知情人士就話，其實Alex次次件衫都有「些少」唔同，絕對係有換衫嘅，只係Alex特別喜歡黑衫撞卡其色褲，睇起上嚟咪差唔多囉。<br>要對比嘅話，富二、三代當中，新世界發展（017）主席鄭家純嘅長子鄭志剛（Adrian）就出名比較貪靚，雖然佢每次現身都係西裝一套，但係睇得出佢出門口之前，一定花過心思，恤衫、西裝、西褲、袋巾全部一絲不苟，顏色同款色全部襯過晒，好少見佢一般行政人員look。可以想像，佢有一個敞大嘅衣帽間，仲要放滿彩虹七色嘅衣物，十分醒神。<br><br>李華華<br>mailto:LiWaWa@AppleDaily.com</p></body></html>