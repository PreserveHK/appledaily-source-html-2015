<html><header><meta charset="utf-8"><title>冒充李嘉誠為文 - 左丁山</title></header><body><h1>冒充李嘉誠為文 - 左丁山</h1><p>舊年佔中之時，互聯網上出現李純恩、沈祖堯、李嘉誠嘅文章，一睇就知道係假嘅，李純恩、沈祖堯（透過中大）都曾發表聲明否認，至於李嘉誠，因為聲名太響，樹大招風，不願多言，明白道理嘅人，自然知道某些搖筆份子，為了某些目的，專業在網上造假。<br>近日網上及WhatsApp又出現一篇長達三頁A4紙嘅李嘉誠自白書，左丁山一收到WhatsApp，就向羣組說明：「假冒之作，不可相信。」點解咁肯定？李先生何來咁多時間對無聊無理指稱一一澄清吖。呢篇假文本可不理，但日前又收到老友披圖傳來，跟住又見到著名亞視編劇家梁立人在信報（九月二十九日）引述假文最後一段，先知道社會上可能真係有人相信假文是真貨。老實講，嗰啲冒充李嘉誠、沈祖堯、李純恩文字為文之人，文筆確係唔錯，寫文流暢動人，咁就令人嘆息，君既有才，何必自殘，有嘢咪出真姓名去寫文囉。<br>李嘉誠對投資時機之精確掌握，香港富豪無出其右，成為亞洲首富，確有貨真價實嘅條件。內地媒體發表文章批評李嘉誠自大陸「撤資」，第一篇係新華社旗下嘅瞭望智庫微信公眾號：「別讓李嘉誠跑了」，最初左丁山亦以為係官方意見，後來（九月二十三日）蘋果財經版專欄作家周顯清楚指出，該文作者羅天昊原來係寫「怪論」嘅，以前寫過「中國應開徵美女稅」，「中國應引進一億亞非青年」，「中國應勸朝鮮主動割讓出海口」等文章，方知係空想份子議論，不值一談。新華社搞智庫，任由評論員發表亂噏文章，可算反智到極。<br>投資這回事，與感情不可扯上關係，投資係為了賺錢，不是做善事，係完全百分之一百嘅理性行為，要把握時機進退。華爾街日報在九月初有報導指李嘉誠係投資天才，2011年起出售內地投資套現，2012年後未曾在中國內地買入，咁做不是不愛國，而係照顧到股東利益，為股東設想。講感情就係做善事，李嘉誠創辦「李嘉誠基金」，至今捐出港幣170億元，絕大部份係用諸於中國大陸，以後仍然會捐。李嘉誠其實係自香港及海外發大財之後，先至同其他香港工商界人士一樣，到大陸投資，幫助在開放初期缺乏資金嘅中國經濟撻着引擎起動，例如今天深圳若無80年代港商投資，何來起飛動力？今日內地人財大氣粗，香港商人吼準時機套現若干資金，十分合理。</p></body></html>