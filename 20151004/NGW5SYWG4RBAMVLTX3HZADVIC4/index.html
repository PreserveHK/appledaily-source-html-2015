<html><header><meta charset="utf-8"><title>湊仔　開騷　谷戲千嬅：好攰搞唔掂</title></header><body><h1>湊仔　開騷　谷戲<br>千嬅：好攰搞唔掂</h1><p>楊千嬅昨日在銅鑼灣皇室堡為巡迴演唱會DVD舉行簽名會，丈夫丁子高大玩驚喜，在千嬅不知情下臨散場才同囝囝丁進諾（Torres）及千嬅媽媽現身支持。<br>昨日下午雖然掛起3號風球，仍吸引到過百fans冒雨到場，有在場fans表示看足千嬅7場演唱會，令她非常感動說：「多謝你助養我屋企。」之後她跟現場觀眾玩遊戲，考驗他們對自己歌詞熟悉程度，千嬅更從旁伴唱。一位忠實男粉絲玩完遊戲後話：「我𠵱家丁子高上身，好似玩遊戲節目咁，努力令千嬅攞獎。」之後代表粉絲送上心形紙牌給千嬅以示支持。</p><p>囝囝病千嬅謝晒</p><p>千嬅接受訪問時顯得非常疲倦，她解釋囝囝前晚發燒所以沒有睡好，她說：「佢（丁子高）要傾生意，個仔發燒我哋要同佢睇醫生，半夜唔舒服嚇死我，個仔一病我就謝晒，又驚今日打風冇醫生睇，睇完醫生後先趕嚟活動。」她表示稍後還要繼續巡迴演唱直至年底，同時又要為電影宣傳，她說：「做完我要休息一吓，真係好攰，搞唔掂。想趕聖誕收爐，可以陪吓囝囝。」<br>千嬅覺得丈夫為人積極正面，會感染身邊人特別是自己。她又大爆丁子高經常不厭其煩作出提點，因為丁子高覺得千嬅長期處於甩漏狀態，經常將「要食飯、唔好勉強湊仔返學、唔好着彎底涼鞋、去銅鑼灣同中環要扮靚啲，俾人影到會影響啲客」掛在口邊，不過千嬅笑言會選擇性收聽，但明白老公是出於愛心，但丁子高對囝囝很有父親威嚴。當簽名會結束後，丁子高卻跟外母及囝囝一齊現身，令千嬅喜出望外。<br>採訪：卓寶花<br>攝影：陳俊強</p></body></html>