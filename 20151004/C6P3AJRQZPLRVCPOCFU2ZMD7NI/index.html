<html><header><meta charset="utf-8"><title>大棋局：美歐俄敍利亞決高下 - Mr. Tregunter</title></header><body><h1>大棋局：美歐俄敍利亞決高下 - Mr. Tregunter</h1><p>敍利亞問題同其他小國內戰唔同，其之所以重要，因為係美歐俄三大勢力喺中東決高下嘅關鍵集中點。美歐俄中東博弈，終歸牽涉石油大茶飯。911事件後，美國前上將Wesley Clark透露美方曾計劃攻打伊拉克、敍利亞、伊朗等國，當中伊朗國力最強，後來發展為美國先攻下伊拉克及阿富汗。伊朗嘅地理位置向來扼住世界上兩大重要能源航道咽喉，其一為高加索能源走廊，其二為荷姆茲海峽。誰掌握伊朗，誰就掌有中東石油控局權。將地圖打開一睇就明白，伊拉克及阿富汗正正係左右夾住伊朗。此為美國佈局。<br>歐洲有40%天然氣要靠俄羅斯輸入，部份東歐國家更高達80%，歐洲一直希望擺脫呢個局面，所以有Nabucco Pipeline同TANAP Pipeline計劃。前者雖然夭折，但兩條管道原理上都繞過俄羅斯同伊朗，由亞塞拜疆行高加索能源走廊，入土耳其，再送到東歐、南歐。要經土耳其的話，管道最後非常大機會落腳於希臘，因此希臘問題嘈得再勁，德國都要攬住希臘。而希臘嘅重要性，也在地理位置，將牽涉塞浦勒斯及地中海。此為歐盟佈局。<br>高加索能源走廊上下兩個大國，上為俄羅斯，下為伊朗，兩國唇齒相依就係睇場，缺任何一國都站唔住腳。只要兩國心領神會處於友好狀態，中亞所有小國出口能源到歐美都要睇俄羅斯面色。無論蘇聯定俄羅斯，中東、地中海一帶有兩道底線。第一個係烏克蘭同俄羅斯之間嘅克里米亞半島，第二個即敍利亞一帶，兩地位置都決定俄軍能否順利進出地中海。只有確保俄軍能順利進出地中海，對歐洲南部國家就有震懾力，打破歐洲輸氣管想完全避開俄羅斯嘅如意算盤。此為俄羅斯佈局。</p><p>俄羅斯假道伐虢</p><p>如果讀者有留意財經新聞，應記得兩年前塞浦勒斯銀行危機一事。塞浦勒斯係俄羅斯其中一個最重要嘅離岸金融市場，當時其GDP為178億歐元，俄羅斯富豪在當地存款就已經達210億歐元，多過塞國GDP。事件發展到最後，就係將俄羅斯富豪黑錢趕出去，將俄羅斯勢力由地中海踢番入中東，因此俄羅斯今次喺敍利亞必定企硬。<br>俄羅斯以討伐ISIS名義駐軍敍利亞，美國察知問題嘅嚴重性但冇藉口阻止。9月下旬衞星圖片已可見俄軍喺敍利亞空軍基地部署咗4架蘇-30SM多用途戰鬥機、4架米格-31截擊機、12架攻擊地面嘅蘇-25同蘇-24攻擊機，以及15架米-8同米-24武裝直升機，亦部署咗最少2套SA-22防空導彈系統。對付ISIS唔需要咁大陣仗，明顯為紮馬，敍利亞第二大港口塔爾圖斯（Tartus）亦擴建中，俄羅斯準備長期駐軍。<br>結果當然係假道伐虢。BBC、《紐約時報》等媒體指俄軍攻擊敍利亞反政府軍，而唔係ISIS。油價暴跌，俄羅斯經濟已內傷；因烏克蘭戰事被歐美制裁，等同從兩方面逼普京跪低。要打破呢個困局，普京今次喺敍利亞落子，借討伐ISIS名義，打嘅係親歐美的敍利亞反政府軍，歐美領導人終於要搵普京傾。各大國都想扼對方咽喉，由塞浦勒斯，到烏克蘭，到希臘，再到敍利亞，四國事件係連成一線，唔係單獨問題。事件發展到今日，已接近美歐俄各自底線，敍利亞就係各國一決高下嘅戰場。<br><br>Mr. Tregunter</p></body></html>