<html><header><meta charset="utf-8"><title>星級父母做埋導師江華女、陳少琪女練歌闖樂壇</title></header><body><h1>星級父母做埋導師<br>江華女、陳少琪女練歌闖樂壇</h1><p>近年多位星二代加入娛樂圈發展，並且還是加入不少人認為已死的樂壇。最近江華（原名陳木華）與麥潔文（Kitman）的女兒陳薔天（天天），以及著名填詞人陳少琪的女兒陳明憙（Jocelyn）都計劃加入樂壇做歌星，江華夫婦很支持很有個人風格的女兒找到自己理想，Kitman更親自當天天的歌唱導師，但陳少琪初時就好反對從小愛夾band的女兒入娛樂圈，但在女兒哀求下，最後都開了綠燈讓囡囡簽唱片公司。</p><p>現年52歲的江華在鏡頭前消失了近十年轉投保險業，狀態好弗的他獲不少公司邀請他復出拍戲，太太麥潔文也是十分支持，之不過江華尚未出山，已經有唱片公司敲他的門，但不是要找他出唱片，只是想斟其女兒陳薔天做歌星。原來天天已把自己的唱歌片段放上YouTube，有唱片公司高層看後，對其唱歌風格甚為欣賞，想捧她做歌星。</p><p>每日訓練六小時</p><p>天天秉承了母親Kitman的歌唱天份，從小就愛唱歌，十分有表演慾，讀完高中後就跟父母說不想讀大學，想加入樂壇發展，女大女世界，Kitman和江華都尊重女兒的決定，盡量協助她入樂壇發展，Kitman昨日接受電話訪問說：「佢的確有歌唱天份，讀完高中之後就想加入歌壇發展，我就叫佢好好苦練吓歌藝，到一切準備好先至入行都未遲。佢𠵱家每日跟我學唱歌，平均練五、六個小時，好鬼勤力，既然佢咁鍾意唱歌，我就覺得應該畀佢試一下，之不過我有提醒佢，做歌星壓力好大，唔係一般人可以承受，叫佢要有心理準備。」<br>Kitman指天天今年已經20歲，個性樂觀開朗，高5呎7吋，叫Kitman放低媽咪身份，以導師資格評論女兒在樂壇的星途如何時，她說：「天天係有做歌星天份，佢真係唱得唔錯，好有自己風格，跟我嘅風格完全唔同，不過目前嚟講，唱歌技巧仲需要磨練，等經驗多咗，應該會有更大進步空間。」</p><p>至於達明一派御用填詞人陳少琪與港台前DJ黃靄君的大女陳明憙今年已22歲，樣貌可人，自幼愛唱歌和夾band，去年在美國南加州大學畢業，回港後就想加入樂壇發展。不過父親陳少琪初時極反對女兒入行，女兒苦苦哀求下，始答應讓她一償心願，稍後Jocelyn將簽唱片公司，以創作歌手進軍樂壇。</p><p>陳少琪拒寫情歌</p><p>現定居北京的黃靄君日前回應說：「阿女自細好鍾意唱歌、作曲，中學時都有夾band，佢舊年大學畢業之後問過爸爸，話想做原創歌手。最初我同少琪都反對，要做一個好嘅原創歌手，條路幾辛苦、唔容易，但佢真係好想試，最後我哋畀佢喺倫敦讀咗一年，學聲樂、作曲、編曲同樂器。佢自細有八級鋼琴，又彈結他，又夾開band，畀啲專業訓練佢又真係幫到好多，呢一年進步好多，就畀個機會佢嘗試吓。」問到陳少琪可會幫女兒填詞時，黃靄君說：「睇內容啦，爸爸寫情歌畀個女唱好似怪啲，如果另外一啲內容都應該會寫嘅。」<br>採訪：鍾國仁、魯吉</p><p>二代入行：林俊賢女身材煞食</p><p>藝人子女於成長過程中，難免耳濡目染受父母演藝工作薰陶，長大後會鍾情五光十色的娛圈，成為「星二代」。</p><p>林鈺洧</p><p>年齡：20歲<br>星父母：林俊賢<br>專長：擁43吋長腿及34C上圍美好身段，今年中正式簽約經理人Kim，成為熊黛林師妹。</p><p>湯君慈、湯加耀</p><p>年齡：20歲<br>星父母：湯鎮業<br>專長：孖仔仍在求學階段，早前一齊為手錶品牌行騷，畢業後有興趣於電影圈發展。</p><p>錢景峰</p><p>年齡：24歲<br>星父母：錢小豪、郭秀雲<br>專長：於韓國進修音樂，會以韓風造型打入韓國及香港樂壇，並以「景峰」作為藝名。</p><p>劉萬儀</p><p>年齡：27歲<br>星父母：劉家良、翁靜晶<br>專長：獲得律師牌後，往紐約攻讀戲劇，並晉身模特兒行列，作多方面嘗試。</p><p>黃愷傑</p><p>年齡：28歲<br>星父母：黃錦燊、趙雅芝<br>專長：擁碩士學位，於北京電影學院畢業後，加盟父親有份投資的影業公司。</p></body></html>