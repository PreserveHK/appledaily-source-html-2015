<html><header><meta charset="utf-8"><title>異動空間：行業重組新焦點 - 魏力</title></header><body><h1>異動空間：行業重組新焦點 - 魏力</h1><p>假期前市繼續悶，資金聚焦在殼股。港交所（388）近排以「現金公司」為由落閘煞停幾隻借殼上市，最新更將現金佔資產逾50%定明為現金公司。借殼上市難度增加，但換個角度睇，白紙黑字寫明，做刁就可以諗方法去避，例如只打49%現金入公司，咁監管當局就冇聲出，點都好過條文含糊，真係單刁「死咗唔知乜事」。家陣場內買少見少的乾淨殼，身家亦可水漲船高。<br>上半年傾過一次賣殼的鱷魚恤（122），近排低位又再蠢蠢欲動，唔排除又再處於洽商階段。公司業務簡單，就係成衣加物業投資，每股資產淨值1.65元，現價不過1元左右，折讓逾三成。做餐死一年只賺5,115萬元，但甩到隻殼就賺幾億，對林老闆的引誘確實不少。<br>另一方面，阿爺下旨要內房股去庫存，同時加快過剩產能的兼併重組。看圖索驥，龍頭安徽海螺（914）出現RSI低背馳，股價大成交、小圓底回升。另外，有傳與國電投重組的中鋁（2600）近日低位亦拾級而上，技術走勢好轉。最後祝各位聖誕愉快，下周再見！<br><br>魏力<br> http://www.facebook.com/2012jason <br>本欄逢周一、三、五刊出</p></body></html>