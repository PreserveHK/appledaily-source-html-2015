<html><header><meta charset="utf-8"><title>一周三件：人保成績靚仔 - 錢雋</title></header><body><h1>一周三件：人保成績靚仔 - 錢雋</h1><p>美國啱加完息，斷估唔會咁快嚟多劑，淡友惡完一輪，跟住炒阿爺雙降，除咗內券，內險亦係選擇之一，揀買PB至平、增值潛力數一數二嘅人保（1339）。<br>人保到今年6月尾，投資資產總值7,540億元人仔，扣咗受祖國減息潮而影響利息收入嘅現金存款1,700億元人仔，投資資產仍高達5,840億元人仔，相當於人保總資產67%比重，家陣正係享受緊阿爺減息帶嚟嘅好處。而阿爺保經濟，場內大孖沙包括高盛、滙豐同大摩，都估祖國2016年繼續減息，最快嚟緊一季會action。食住減息潮，人保家底同投資資產收益，keep住肥仔。<br>場內專業預估，人保2015年到2017年每股NAV去到3.1港元（下同）、3.65元同4.23元，按年增13.6%、17.7%同16%。2017年每股NAV，比上年尾2.73元，大增值55%，係繼中國太平（966，增值60%）後，增值至勁嘅內險股。<br>又以人保2017年NAV計，預估0.93倍PB，上邊太保1.16倍，財險（2328）同國壽（2628）1.5倍、平保（2318）1.44倍，新華（1336）1.1倍。人保PB最平。</p><p>家居產險擴財源</p><p>同樣專業預估，人保今年EPS增長24%，到0.48元，PE跌到8.2倍，有靚仔成績單之餘，PE又係場內至平。而好似之前講，家陣家居產險只係佔祖國總體財險規模0.5%，而祖國中產人口增加，收入改善對家居安全同保障嘅意識提高，對人保嚟講，家居產險亦係條大米路。<br>唔扯咁遠，呢轉買人保，當上番內險平均1.34倍PB，現價3.94元，講緊要升44%，到5.7元。<br><br>錢雋<br>細價股專家<br>本欄逢周一、三、五刊出</p></body></html>