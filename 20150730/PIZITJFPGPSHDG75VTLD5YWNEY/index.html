<html><header><meta charset="utf-8"><title>出門美食莫一人 - 鄧達智</title></header><body><h1>出門美食莫一人 - 鄧達智</h1><p>旅行回來，總有人問，有更多人訪問：布拉格那裏吃到道地菜？（從中歐吃到東歐，吃食之普通，寧吃過油、過鹹、立立雜雜任吃所謂自助中國餐。）<br>巴黎那間餐廳既好吃又名貴，仲平？（咁筍？我都想知！）<br>倫敦邊間吃Fish &amp; Chips好味？（今非昔比，英人已親近歐陸並亞洲食制，漸漸淡出薯條炸魚，想尋優質炸魚檔大概要去Yorkshire的Wimpy。不過Indian Take Away手頭幾間都非常美味！）<br>非洲坦桑尼亞Zanzibar有好餐廳嗎？（傻的嗎？歷史名城，相信鄭和曾經前往，怎會沒好餐廳？只是單獨一個人旅途上，吃不吃？無所謂！）<br>問題所繫：單獨一個人在旅途上，吃不吃？無所謂！點解諗起呢個沒甚被關注的現象？<br>昨夜巴黎第一餐，已爾老巴黎陳利劍特別推薦兼積極宴請，Odeon區Le Comptoir，不設訂位，有心者請輪候排隊。日未落盡晚上8時已站定人龍中間靜候，朋友幾個反正站或坐同樣不過聊天，況且巴黎天氣非常好，19度涼風點止無所謂，簡直爽！<br>後面明明一對法國男女，再後面四人美國家庭，吓！何解插入了個亞洲臉孔？<br>還以為這位阿姑菲律賓人，見她穿穿插插好不安份，又跟侍應勤打招呼，就為搶爬頭先得位。<br>對方電話突然響起，嗓門放大回應：Splendid！Splendid！Oh I am so pleased……<br>英國口音，香港腔！<br>阿姑原來南方小小特區同鄉，都咪話人家強國人、菲律賓人、美國人嗓門響，香港人點會執輸？<br>聽她說話用字，語調，絕對高文化水平份子，吵到呢！點會咁失禮？目下有錢有地位高薪厚職港剩女多的是。<br>一小時另7分，三人得桌坐下，一面等一面虎視眈眈侍應們捧餐奉客近距離擦過，碟碟光𥄫已精彩，香氣陣陣，簡直拉仇恨，餓死人。<br>可恨，阿姑未能得逞坐路邊雅座，跟我們一樣，想快點得食？<br>堂座，兼坐在我們對面，中間路邊單一座，隔我朋友位子面對我。雖則有差距，可憐整頓飯近距離被迫欣賞香山阿姑食相：聲尖，想吸引旁人注視。<br>大動作，稍稍聽得小小聲音，即90度、180度、270度，甚至360度搜尋來源，轉來轉去到旁人頭暈。<br>都……大概五十五、六、七、八、九，人生最優雅歲數的開始，就是皮膚略黑，也可以襯托艷色衣裳顯Exotic情調，可是阿姑你一人孤單獨食，按捺不住百無聊賴，猶似沙漠地鼠，頭部從沙丘伸來縮去，慘！<br>自己一人出門旅行，孤單的我一般早餐吃豐富點，午餐吃實在點，晚飯一人好酒獨吃就無謂啦，免得人家戥我難堪，挑間好景酒吧飲兩杯，日落後回房間看書去。<br>所以，沒什麼星級藍帶級美食明燈餐廳推薦，對不起，獨自出門晚上？我不太吃。</p></body></html>