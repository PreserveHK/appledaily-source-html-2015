<html><header><meta charset="utf-8"><title>洪永城蒲吧俾女圍唐詩詠冧讚：鈍得嚟天真</title></header><body><h1>洪永城蒲吧俾女圍<br>唐詩詠冧讚：鈍得嚟天真</h1><p>洪永城月前向唐詩詠公開示愛之後，日前詩詠被影去到男方家開餐短敍，看來兩人已打得火熱，有好友更透露洪永城為奪伊人芳心，自動遠離其他女子，謝絕「姣精」埋身，不過，日前本報卻撞破洪永城撇甩詩詠，到酒吧消遣被女圍孔雀開屏。<br>當晚約8時許，洪永城和男友人現身蘭桂坊，兩人邊行邊睇手機地圖搵路，之後入了一間酒吧，其後有六、七名妙齡女仔到場，他們圍埋一枱飲酒傾偈，名草有主的洪永城初時表現斯斯文文，但飲酒吹水熱身後，他主動起身走近群女堆傾偈，還自動獻身被野生捕獲，大受歡迎。<br>不過，最後洪永城都是跟男友人離去，同枱的女仔還關心提醒他飲了酒要小心駕車，洪永城就說：「放心，飲一杯冇乜嘢。」他離開酒吧後又不停玩手機，似乎向詩詠報告行蹤。</p><p>「平時做戲聰明」</p><p>昨日詩詠着低胸露腰裝春風滿面現身荃灣出席活動，由於現場有熊貓公仔，擔任司儀的小儀拿「洪詩戀」笑問：「平時雄（洪）性動物有冇讚你？」詩詠冧笑：「都有人讚。」大會送上鮮花，小儀再問：「雄性動物有冇送花畀你？」詩詠表示沒有，小儀笑罵：「搞錯，咁鈍㗎。」<br>詩詠受訪時被問到洪永城是否很鈍？她說：「我呢個朋友少少鈍，鈍得嚟都OK天真，平時做戲嘅時候都聰明。」<br>對於被影到上洪永城屋企，問有冇同居？她說：「冇，我同爸爸同居。」感情發展平穩？她說：「進咗另一層次嘅朋友。」她表示未帶洪永城見家長，是否考驗對方耐性？她說：「唔係，睇耐啲啦，我好清楚自己要啲乜嘢。」<br>採訪：陳辰、張俊銘<br>攝影：楊浩賢、畢紹基</p></body></html>