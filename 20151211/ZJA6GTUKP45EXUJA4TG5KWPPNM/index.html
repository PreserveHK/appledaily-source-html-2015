<html><header><meta charset="utf-8"><title>【星戰7講乜?】Chewbacca要死？ Fans：好傷心！</title></header><body><h1>【星戰7講乜?】<br>Chewbacca要死？ Fans：好傷心！</h1><p>全球期待《星戰‧原力覺醒》(星戰7)即將上映，大家除咗擔心第一時間撲唔到戲飛之外，最關注嘅梗係《星戰7》講乜啦！一日未上映，全球fans都有唔同嘅揣測同睇法，唔知香港fans又點睇呢？<br><br>傳言篇：<br>有傳《星戰7》女主角與疑似反派Kylo Ren可能係雙生兒，訪問當日，Cosplay飾演Kylo Ren嘅Chris話：「女主角與Kylo Ren有可能係兄妹或姊弟關係，我都期望呢樣嘢係真，因為有呢個關係嘅話，劇情會更緊湊。」至於點解有呢個傳言呢，30年《星戰》迷Edmund話：「外傳小說入面，Han Solo同Leia公主嘅雙胞胎，以前叫Jaina Solo 同埋Jacen Solo。男嘅去咗黑暗方，所以有人推測Kylo Ren就好似外傳小說咁，可能係Han Solo同Leia公主嘅仔。」<br><br>預告片中有一幕女主角攬住一個疑似Chewbacca嘅物體喊得好慘，有人推測Chewbacca可能會死。20年《星戰》迷Kin表示：「我當然好傷心啦，其實我好鍾意呢個角色，雖然佢冇咩對白，但佢係靈魂人物之一。」14年《星戰》迷Danny話：「我覺得好似少咗個老朋友咁，由細睇到大，如果無啦啦消失，會好心痛。」<br><br>意見篇：<br>被問到如果有一個角色要死，會係邊個時，Edmund話希望係Jar Jar Binks：「大部份Star Wars fans都唔鍾意佢，因為覺得佢好煩好討厭。」Chris就反而覺得係Han Solo：「其實佢(夏里遜福)曾經表示唔想繼續拍落去。」<br><br>以往《星戰》都係由男性主導，今次由女性擔正，男fans睇得開心，女fans更加興奮。愛上《星戰》16年嘅女fans Carmen話：「今次女仔做主角絕對係好事，因為《星戰》本來就男fans遠多於女fans，如果有女性擔任主力角色，可以增加fans令電影更豐富。」14年星戰迷Danny仲話，如果可以嘅話下次搵個華人做主角仲開心，而佢會揀古天樂，因為真係好靚仔。<br><br>期望編：<br>其實飾演天行者嘅Mark Hamill，十幾年前喺電視節目《Dinner For Five》入面，都講過想天行者入魔，因為作為一個演員，覺得咁樣較有挑戰性。30年《星戰》迷Edmund話，講天行者入魔要追溯到90年代，曾經有小說講過天行者入咗魔之後對付帝國。Edmund話如果從電影方面睇，佢會覺得吸引，因為Mark Hamill一向有飾演壞人角色，雖然佢係出名嘅天行者，另一方面佢都係入型入格嘅小丑(聲演)。<br><br>Fans當然希望《星戰》長做長有。Danny：「起碼我鍾意玩之餘，到我下一代玩，再下一代都可以一齊玩！」Carmen：「我都希望呢一集嘅結果有延續性，或者有一個小結，化解咗一個危機，留低伏線等我哋期待下一集。」<br><br>鳴謝：The Rebel Legion Hong Kong Base<br><br>第1集：【65歲全港最老白兵】斬阿爸手出於愛  《星戰》譜父子情：人哋唔信我咁好魄力<br> http://bit.ly/1PXUpX8 <br><br>第2集：【七大要素】點至算係《星戰》真狂迷？ 首先，你要有......<br> http://bit.ly/1lQRaUd  </p></body></html>