<html><header><meta charset="utf-8"><title>財經評論：中國面子習作</title></header><body><h1>財經評論：中國面子習作</h1><p>經歷半年漫長的吹噓，人民幣月初最終順利加入國際貨幣基金組織（IMF）旗下特別提款權（SDR）組成的貨幣籃子，美國聯儲局前主席伯南克形容這是在課堂習作上貼了塊金色貼紙，暗示其實無乜作用。<br>中國卻特別緊張這塊貼紙，過去半年又托離岸人幣滙價，又實行全面利率市場化，又容許海外央行參與內地銀行間債市，在岸債券（熊貓債）頻頻獲准發行，以求達到IMF標準，為甚麽？中華民族是愛面子的民族，這個政府亦愛人幣與環球4大貨幣齊名的虛銜。<br>既然是虛銜，為甚麽本地大行經濟師對人幣入籃仍然感覺良好？畀面派對而已。只有全球最熊、大和資本「熊人」賴志文才這麽包拗頸，指SDR認授性及功用性過時，反問幾可有國家使用SDR？又指SDR佔環球儲備僅2%。嘩你咁老實嘅？唔好意思，大和資本是日資公司。<br>毋庸置疑的是，中國政府宣傳技倆確有一手。同樣道理，一帶一路其實你知唔知係乜？亞投行又係乜？大家只知習主席像口頭禪般琅琅上口，加上親中金融機構不停吹捧，蝦你唔識，但你又想扮識，當然同聲同氣地回應：係㗎，真係好重要，我認同。</p><p>下跌周期展開</p><p>回到正題，中國在SDR這個習作拿到100分，又如何？一個學期要默好多次書，而且你有實力怎樣，還要看看同班同學仔會不會叻過你。問心，如果有得揀，廠商收美元當然好過收人幣。美國步入加息周期，中國步入減息周期，資金向西走。加上中國經濟轉弱，資產爆煲機會高，資金逐漸撤離人幣資產，所以在岸價及離岸價差價又開始擘闊，外圍對人幣信心減少。<br>近10年人幣升值周期你估無代價？世界工廠總有一天倒下，今天思考轉型向高增值工業出發，陣痛期可短可長，當年日積月累賺回來的外滙儲備，成為托人幣滙價的救命彈藥，人行願意犧牲多少，唔通要托到天荒地老？<br>人幣輪迴式下跌周期正式展開，未來人幣會否仍然獲廣泛使用？IMF口裏說人幣得，投資者身體卻很誠實。<br><br>記者：周家誠</p></body></html>