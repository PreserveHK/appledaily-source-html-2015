<html><header><meta charset="utf-8"><title>一周三件：光控肥仔增值 - 錢雋</title></header><body><h1>一周三件：光控肥仔增值 - 錢雋</h1><p>光大控股（165）單係揸住光大證券（滬：601788）權益市值，已經超過晒光控本身市值，而中資改革重組，光大系亦係熱門，光控肥仔水價值，遲早浮面。<br>光控揸光大證券29%，後邊光大證券折約1,060億元，光控單計應佔權益，等值307億元，超過光控家陣市值290億元。仲未止，光控喺1999年以12億元，買入當時應佔光大證券49%權益，上邊光控應佔光大證券市值，係當年買入成本價近30倍！</p><p>傳賣資產予母企</p><p>又光大證券到今年6月尾每股NAV 8.7元人仔，現價凸章近14元人仔，單係計呢個股本增值，粗略計，已經為光控帶嚟190億港元，或每股11元增值，光控家陣講緊得17.4元。又之前有報道話，光控會將光大證券權益，賣番畀阿媽，進一步理順架構。若果阿媽行呢條路，實現整體上市，光控實際股本增值得到反映，光控超級肥仔水。<br>唔扯咁遠，光控家陣0.72倍PB，同2008年金融海嘯期0.7倍差無幾，比起10年平均1.34倍PB，平近半。粗略計數，若果連埋光大證券股本增值反映埋，光控實際PB得0.46倍，仲要低過海嘯期！<br>又場內專業評估，光控今、明兩年EPS 2.68元同3元，預測6.5倍同5.8倍PE，光控過去10年平均，係講緊15倍PE，預測PE又係平咗大大截！<br>光控呢期整咗個下行通道，通道底約16元，光控股價再質，兜光控，揸中線少少，博肥仔價值反映，又以實際PB計數，光控上番家陣亦即係海嘯期0.7倍PB水位，講緊要升67%，到近27元。<br><br>錢雋<br>細價股專家<br>本欄逢周一、三、五刊出</p></body></html>