<html><header><meta charset="utf-8"><title>韋家輝親解謎　天意造就大時代</title></header><body><h1>韋家輝親解謎　天意造就大時代</h1><p>【狂煲大時代】神劇《大時代》今個星期來到結局周，雖然各主角的下場觀眾都心裏有數，但大家依然引頸以待。當年居中策劃的大監製韋家輝為我們作最後的大解構，不老的周慧敏到今時今日仍然是慳妹不二之選。<br>採訪：李森</p><p>1.林保怡：今年2015年，點解當年搵我做陳滔滔角色呢，請回答。</p><p>韋：林保怡先生太耐嘅事真係唔記得，除咗天意我相信好嘅演員自然有人搵。</p><p>2.艾威：假如當年《大時代》收視理想，你會唔會留番喺TVB？</p><p>韋：人喺唔同時間應該有唔同嘅嘗試，好多都係上天安排好。</p><p>3.黃智亨：好想知當年鄭少秋佢接咗丁蟹嘅角色嘅反應，係興奮定藐嘴？</p><p>韋：秋官係一個好出色嘅演員，任何角色都可以應付自如，丁蟹嘅角色當然唔例外，演得好出色。作為一位咁專業演員遇到有挑戰角色，應該係急不及待去試。</p><p>4.郭子健：敏敏（楊羚飾演）嘅醜事俾人貼通街之後，羞愧跳樓自殺；丁蟹定罪之後，丁家搵人掟晒方家啲人落樓死剩方展博，呢兩幕最後都因為敏感冇出到街。想知除咗呢兩場之外，仲有冇其他場口係拍咗冇出街呢？</p><p>韋：當時好想拍跳樓同掟人落街嘅情節，所以第一集已經有五蟹跳樓嘅戲。記憶中應該冇其他鏡頭冇出街。</p><p>5.周秀娜：再拍《大時代》電影版嘅話，你覺得我啱唔啱做慳妹呢個角色？</p><p>韋：好多謝周秀娜小姐咁鍾意慳妹呢個角色，如果真係拍，周慧敏個樣都冇變，好啱，或者佢會駕輕就熟啲。</p><p>6.杜琪峯：《大時代》嘅成就代表香港歷史文化同香港電視光輝一頁，韋家輝係咪真係拍電影版呀？</p><p>韋：杜Sir，不如我問番你，你拍我咪拍囉。</p><p>7.陶大宇：韋家輝先生好耐冇見呀，你知唔知我係邊個？我係大宇即係丁蟹個仔丁益蟹，點解當初搵我做嘅？聽講本來係艾威做，點解最後搵咗我做？</p><p>韋：陶大宇先生你好，你之後都拍咗好多出色劇集。咁多年前嘅嘢都真係唔記得，不過應該係天意安排。</p><p>8.唐寧：你寫呢套戲非常刺激，角色好兇狠，慘嘅好慘，惡嘅好惡。我睇番都覺得唞唔到氣，到底你寫嘅時候會唔會寫到唔忍心或者你都會覺得唞唔到氣？</p><p>韋：套劇其實係集體創作，好多幕後手足都有參與，曾謹昌先生亦有好多好提議，我將一啲經歷同想拍嘅情節加咗入去。要寫好一個古仔，創作人投入同代入創作好緊要，希望答到你嘅問題。</p><p>9.曾謹昌：當年度《大時代》大家日以繼夜半年返屋企嘅次數都係4、5次咁多，嗰時見你枱頭有個樽仔載住粒藥丸，好想知嗰粒係乜嘢藥？係咪搞唔掂時用嚟啪咗佢？</p><p>韋：曾謹昌先生你記性真好，應該仲好過我，因為我都冇乜印象，多謝你提起。</p><p>10.吳詠紅：韋生戲裏面我做方芳，除咗呢個角色你覺得我仲會啱邊個角色？</p><p>韋：吳詠紅小姐你演嘅方芳好出色，我相信劇中好多角色你都可以勝任。 </p><p>【話你知】幕後功臣去哪兒？</p><p>當年跟韋家輝出身的幕後工作人員，不少今日依然活躍娛樂圈而且獨當一面。曾為《大》片助導的關皓月之後轉投電影圈，早年就憑張艾嘉的作品《心動》榮獲第十九屆香港電影金像獎最佳編劇，同樣助導出身的羅永賢目前已升任為TVB監製。另一位編導連熾勳主力監製內地電視劇，作品有《爸爸向前走》、《大城小故事》及《爸爸兩邊走》等。而當年19歲的龍文康是編劇組中年紀最輕，曾為電視劇《老表，你好嘢！》任編審，下月他寫的舞台劇《維港乾了》將會公演，日前他接受電話訪問時說：「當年韋家輝同曾謹昌兩位前輩，讓我明白到成功須苦幹，冇運氣呢回事。」</p></body></html>