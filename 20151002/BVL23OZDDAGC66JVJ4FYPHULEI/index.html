<html><header><meta charset="utf-8"><title>病人食粥畀腸胃抖一抖</title></header><body><h1>病人食粥畀腸胃抖一抖</h1><p>每逢感冒發燒或屙嘔肚痛，家中長輩總會囑咐要食得清淡，最好食粥，究竟有病點解要食粥？食粥係咪好快啲？營養師指出，生病時食粥可減輕消化系統負荷，讓腸胃抖一抖，病到「死死吓」時，可「慳返啲」能量及消化酶。粥更含豐富水份，可為病人補充水份，特別適合因不停屙嘔，而失去水份的腸胃炎病人食用。<br>記者：梁麗兒<br> <br>註冊營養師鍾素珊表示，白米經高溫烹調後，部分碳水化合物會被分解，令人容易消化和吸收，升糖指數(即GI、用作計算食物引致體內血糖上升速度快慢)比白飯為高，可以為身體快速提供能量。白飯GI是76，粥的GI則是88。<br> <br>當為患病家人烹調粥品時，要有營養，不妨加入瘦肉，炮製成碎肉粥，或加入碎菜葉，例如在將近煲完的時候，放入菠菜、生菜、娃娃菜等，或加紅蘿蔔、粟米都可以。但粟米相對難消化，部分腸胃病人士不宜。鍾指，要白粥煮得夠「綿」，要在前一晚將白米洗淨，然後放入加了水的盒中，再放入冰箱。煲粥時將冰米加入熱水，煲15分鐘即成。<br> <br>若是吃外賣，魚片粥、瘦肉粥、碎肉粥及粟米粥為比較健康的選擇，不建議吃皮蛋瘦肉粥、柴魚花生粥等含醃製食物的粥。艇仔粥有魷魚、豬皮或較難消化，不建議病人食用。<br> <br>鍾指，粥有和胃、健脾胃作用，特別適合長者、消化能力弱的人士食用。踏入秋天，秋燥令人皮膚繃緊、容易口乾，一般人包括病人，都可以吃「潤燥粥」，有養心、健脾胃、潤燥功效。當中採用性質平和的食材，做法簡單，使用半個鮮百合、2両瘦肉搞碎、半杯甘筍及「半嘜」白米，再煮成粥。<br> <br>另一選擇是用十穀米煮成「十穀粥」，加入魚片、碎菜食用，含豐富纖維、礦物質及抗氧化物，有預防肥胖、心臟病、糖尿病及高膽固醇。病人除食粥外，想加快復原，可進食含豐富維他命C食物，如奇異果、橙、柑，或沖杯檸檬蜜糖水飲用。</p></body></html>