<html><header><meta charset="utf-8"><title>今季的米路吉遜 - 邁克</title></header><body><h1>今季的米路吉遜 - 邁克</h1><p>你見我對住梅麗史翠普指手劃腳，由荒謬的「不做奴隸」事件到曲線蔑視婦解運動的「人道主義」，越講越㷫越講越上身，還無情情燒到衣櫃同性戀者那一疊，大概猜到可憐的麥迪文必定難逃劫數了。為《火星任務》四處奔走的他，最近被插到體無完膚，首先以「片場唔需要有色人種分工合作」犯眾憎，接下來揚言「演員應該保持性身份神秘」激嬲同道中人，睇相佬一個唔該，乾脆預言今季的米路吉遜非他莫屬。但天地良心，麥老師苦口婆心勸喻荷里活同男同女多一事不如少一事、乖乖坐在衣櫃終老的一席話，雖然無腦兼傷害感情，討厭程度和澳洲嗰條粉腸實在冇得比──大言不慚「你睇我邊忽似嗰啲基佬」已經夠衰，最最不可原諒的是指住自己屁股高喊「呢度係用嚟痾屎㗎，唔係用嚟畀人插㗎」，青面獠牙惡形惡狀，絕對不是養在溫室太久開口及着脷那麼單純。<br>記者提問出櫃基於影壇發展是否諸多阻滯，獻上肉緊表情點點頭就是了，講少句冇人話你啞的，打個哈哈補充自己當年慘被冤枉不是不可以，可是見慣大場面的行尊應該醒覺已經邁入危險地帶，措詞用字最好謹慎小心。演員身世觀眾知得越少越有神秘感這種廢話，使鬼你以發現新大陸口吻宣佈，而且既然早午晚餐喜歡吃什麼可以講，攬實老婆揸車接子女放學可以講，去年冬天到瑞士滑雪可以講，憑什麼禁區僅限制在斷袖和分桃？同志之所以有張揚性取向必要，並非因為熱衷出鋒頭，而是社會習慣一竹竿打翻一船人，你不出聲就當你直人辦，為了爭取尊嚴，不得不多此一舉以正視聽呀。</p></body></html>