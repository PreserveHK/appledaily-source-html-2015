<html><header><meta charset="utf-8"><title>中環在線：Brooks Brothers夥拍連卡佛吳光正搶贏潘廸生 - 李華華</title></header><body><h1>中環在線：Brooks Brothers夥拍連卡佛<br>吳光正搶贏潘廸生 - 李華華</h1><p>今年6月先至話同廸生創建（113）分手嘅美國時裝品牌Brooks Brothers，話咁快就搵到好人家。公司宣佈，明年1月起，跟吳光正旗下嘅連卡佛載思集團合作，進軍大中華市場，到時吳氏嘅名牌王國又多一個猛料牌子。</p><p>成立合資進軍大中華</p><p>Brooks Brothers公佈，1月起同連卡佛載思旗下華鐙集團成立合資公司，各佔一半股權，發展Brooks Brothers大中華地區，包括香港、澳門、台灣同埋中國區生意，合作期有10年咁耐。合資公司將會接管Brooks Brothers大中華區90間分店，又計劃兩年內再開10間，雙方亦有意發展批發、Outlet同網上銷售平台等。<br>連卡佛載思由吳光正愛女吳宗恩（Jennifer）打骰，Brooks Brothers加盟後，佢嘅名牌王國更加星光熠熠。除百貨公司連卡佛外，亦有Joyce、Pedder Group、Juicy Couture同埋Kate Spade New York等品牌。<br>至於同Brooks Brothers分道揚鑣嘅廸生創建，近年已經失去好幾個品牌代理權，包括Polo Ralph Lauren、Tommy Hilfiger中國代理、American Eagle Outfitters等，老闆潘廸生要唔要諗諗計呢？<br><br>李華華<br>mailto:LiWaWa@AppleDaily.com</p></body></html>