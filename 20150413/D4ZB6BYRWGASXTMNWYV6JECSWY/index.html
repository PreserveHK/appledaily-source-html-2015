<html><header><meta charset="utf-8"><title>笑到最後：一股都冇點算好？ - 高明</title></header><body><h1>笑到最後：<br>一股都冇點算好？ - 高明</h1><p>港股大牛市，好多人發咗，即刻禮拜六日去魚翅撈飯，但係更多「沉默大多數」一股都冇，而家喊緊。本欄粉絲應該知道，高明長假前去旅行，近乎清倉，旅行期間亦都冇打算邊去景點邊查股價，今日都係一股都冇。所以今日呢篇文係畀冇股嘅人睇，上兩星期已經炒得性起的讀者，可以請移玉眼，去睇其他名家精采專欄。</p><p>和波當落後　一定亂章</p><p>首先，心理上，冇買冇贏，同時都冇輸到，有朋友話要「追番」，我話：追乜？都冇輸過。如果抱住追番心態去炒，即係和波當落後咁打，一定亂章，你又唔係撈基金要追恒指，唔使同指數鬥，放鬆。不過，大家都唔係聖人，賺咗嘅人有意無意講句：「我上個禮拜贏咗幾皮嘢，你冇買咩？哈哈哈」，點都會打擊士氣，所以呢排要同呢類人保持距離。好，咁具體上應該點做好呢？以下提供入市下策同下下策。<br>下策：先買入升得最少嘅盈富基金（2800），跟大市同步番，按情況再入其他。假期前後升得最勁，係「大陸冇、香港有」嘅股，集中升隻港交所（388），由恒指升穿25000起計，港交所升咗31%，金山軟件（3888）亦升35%，中鐵（390）都升26%。反而，其他一般藍籌只係升約一成，例如中移動（941）、友邦（1299），甚至上一轉行得快嘅平保（2318），都只係升12%，即係同升咗近一成嘅恒指相近。只不過係升一成，而家追，都可以接受，只須要止蝕時狠心一啲，都唔會輸死人。<br>而且恒指有冷門滙控（005）未升，仲有得博，更何況，叫你買恒指，又唔係叫你買滙控。<br>下下策：衍生工具槓桿追番。再講一次，大升幾日已過，冇入市，其實你冇輸錢，但心態上要追番的話，只可以用衍生工具，用大槓捍追番。由於有少部份精明投資者已經沽緊貨，呢個時候衝入去已係下策，大槓桿買入更係下下策。<br>大家可能會問，點解得下策同下下策，我入嚟係睇中策同上策呀。因為，中策係，喺升之前買定，而家繼續坐；上策就係，喺升之前買定，而家逐啲沽貨走。最佳決策時間已經過咗，所以冇可能有中上策，只有下策頂住先，再見步行步。<br>本欄一向相信，中國有好嘢唔會益你，假設上兩星期係炒憧憬，距離面對現實又近咗（一般相信大陸基金改章程買港股要一個月），但港股大牛市，唔炒始終對唔住自己，所以終極結論係：條路自己揀，仆倒唔好喊。<br><br>高明<br> https://www.facebook.com/bigricetea <br>本欄逢周一刊出</p></body></html>