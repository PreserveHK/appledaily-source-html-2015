<html><header><meta charset="utf-8"><title>穿崩片引發行家爆大鑊Louis杯麵魔術被轟抄橋</title></header><body><h1>穿崩片引發行家爆大鑊<br>Louis杯麵魔術被轟抄橋</h1><p>魔法王甄澤權（Louis）在街頭表演杯麵魔術，被網友拍片直擊穿崩斷正，有港版大衞高柏飛之稱的Louis成為眾矢之的，昨本報連環收到讀者爆料，澳門魔術師劉寶明指控Louis涉偷杯麵橋，怒插Louis的做法令人憤怒；有網友去年已直擊Louis表演街頭魔術搵人做媒，甚至有網友踢爆他在美國Abbott Magic比賽獲冠軍，其實小朋友和老人家都可參加，並非職業魔術師比賽。</p><p>現年32歲的魔術師甄澤權憑無綫節目《街頭魔法王》成功上位，成為受歡迎的魔術師並於拉斯維加斯、香港巡迴表演。不過，日前他在節目變杯麵不慎被網友直擊穿崩，慘變網民嘲笑對象，昨本報更收到多位讀者爆料，澳門魔術師劉寶明更聲稱是杯麵魔術的原創表演者，於2011年在台灣TMA魔術大會已公開表演，狂轟Louis有抄橋之嫌。</p><p>行家：條橋劉謙幫我諗</p><p>兩個魔術都是將杯麵由冇變有，構思相似，劉寶明昨在電話勁插Louis：「呢條橋係劉謙幫我諗，佢想用番都問過我，當年Louis去台灣參加魔術活動，佢有顧問喺後台做工作人員，有可能睇咗呢個比賽。」劉寶明投訴Louis偷橋變杯麵，他說：「我有問佢點解，佢話咁啱得咁蹺。魔術界百分之九十九相似係好差行為，抄橋會俾人唾罵，令人憤怒。」<br>Louis於2010年在美國Abbott Magic比賽獲冠軍，劉寶明不屑說：「呢個比賽有兩個運作形式，一個係主辦覺得好掂畀獎，如劉謙、大衞高柏飛都攞過，另一種係畀10萬蚊港紙可以買到。」有讀者亦爆Louis參加的這個比賽，其實是美國Colon小鎮搞的魔術節，老人家和小朋友都可參加，2009及2011年的冠軍都是小朋友，踢爆Louis吹到自己超勁的大話；還指Louis曾參加香港魔術家協會的舞台公開大賽，結果卻名落孫山。<br>昨本報向魔術家協會會長Albert求證，他承認：「09年Louis參加過我哋協會比賽但攞唔到獎，而美國嗰個只係一般比賽，唔係國際性，呢個比賽有兩個獎項，一係由評審覺得你掂頒獎，另一類係Louis參加嘅上台表演。」除了杯麵被踢爆穿崩外，亦有網友早於去年節目錄影第一輯時，已於街頭拍到Louis變魔術搵人做媒兼失手，當時工作人員叫停指有穿崩位，更叫做媒的人要投入些。<br>本報連續兩日到位於元朗的工作室追訪Louis，對於被劉寶明投訴偷橋，Louis解釋：「我唔係好熟佢，我冇睇過佢啲魔術，絕對冇可能。」問杯麵魔術是否他原創？Louis說：「係，但有時其他魔術師做過呢，咁一定會有，因為我哋可以買番嚟做，會去改良。」<br>至於被指在美國參加的魔術比賽有誇大之嫌，他說：「呢個比賽係一個踏腳石，好多出名魔術師都參加過，如大衞高柏飛、Lance Burton，唔係一個冇人識嘅比賽。」有質疑他的魔術是用鏡頭呃人，小朋友都做到，他說：「其實用鏡頭就位，魔術有時好多位可以睇到，所以安排觀眾邊個角度睇魔術，係魔術師嘅技巧。」至於有網友影到做媒，他說：「拍時一定會試機位先，覺得做得唔係咁好，我哋再嚟多次拍番好少少。」</p><p>Louis：好唔開心</p><p>對於杯麵魔術被踢爆穿崩位，他說：「好唔開心，呢個唔係正常睇魔術角度影嘅片，當然唔可以完全怪晒人哋，自己都疏忽冇留意到。」問之後表演會否硬性清場或落黑布？他說：「如果街頭表演咁樣清場更加冇咗意思，我哋會多啲注意呢啲位置，同埋設計上再做好啲。自己對團隊有啲抱歉，一分鐘魔術可能用咗十幾日研究。」<br>採訪、攝影：徐錦池、畢紹基、黃曉程</p><p>【網友熱話】秋生：只好話道行未夠</p><p>Louis的杯麵魔術「施法」過程被踢爆，當事人跟同為主持的阿Bob已分別作出回應，至於網友們就有咁嘅反應。</p><p>反：【黃秋生】</p><p>魔術俾人踢爆，預咗㗎啦。踢爆嘅人亦冇所謂道唔道德，只係扼殺咗其他人嘅快樂。魔術師只好話自己道行未夠。（一般人冇必要守魔術師守則）</p><p>反：【Lau Joe】</p><p>直接原因是冇自知之明，唔夠班做街頭表演魔術，只適宜做鏡頭下表演，有問題可剪輯。</p><p>反：【Moonkee Yip】</p><p>高強嘅魔術師，唔會畀大家睇到穿崩，但呢個《至尊街頭魔法王》喺街嘅人會睇到穿崩，實在離奇。</p><p>撐：【Angus Chan】</p><p>公平啲講，個魔術如果喺後面睇都會穿啦，只係工作人員疏忽啫，咁又點算得真係穿崩呢。</p><p>撐：【Suk Wa】</p><p>識法何必破法？娛樂嚟啫，你估真係有超能力咩。</p><p>撐：【Vincent Ng】</p><p>人哋花咁多心機去做魔術，你哋使乜咁認真，人哋都係畀免費娛樂大家啫，係人都知魔術係假，明知假你都要走去識穿人，畀個魔術識穿大獎你好唔好，超無聊。</p></body></html>