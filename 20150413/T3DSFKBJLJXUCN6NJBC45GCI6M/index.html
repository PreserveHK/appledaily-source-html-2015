<html><header><meta charset="utf-8"><title>魚樂無窮：震驚十三億人的靚股 - 唐牛</title></header><body><h1>魚樂無窮：<br>震驚十三億人的靚股 - 唐牛</h1><p>大市瘋狂，股民豪飲豪食豪買新聞此起彼落，無他，港股繼2007年後再出現大時代，大大話話等咗八年，陳年蟹貨由輸變贏，大肆慶祝正常不過。都係嗰句，使咗嘅錢先至叫賺，唐牛十萬個贊成。<br>北水喪掃港股，本地散戶主要着眼一帶一路、「互聯網+」及大折讓H股，冷不防國產品牌炒得更癲，好似大股東被雙規嘅雨潤（1068），三日竟然炒高35%，不讓上述三大概念專美，亦證明有頭有面嘅公司，先至啱強國人口味。今日推介餐飲股小南國（3666），細細粒容易食，炒起上嚟肯定更癲更喪！<br>「嘩，十幾億元市值，一年賺100萬蚊都唔夠，玩嘢咩？」冇錯，從基本因素出發，小南國完全唔入流，但品牌效應贏晒。公司總部設於上海，主打中高檔市場，分店遍佈十多個省市，喺強國人眼中，絕對係極品中嘅XO。你講得啱，十幾億市值，大股東同基金揸貨逾八成，街貨市值雞碎咁多。<br>望下另一國產品牌國美（493），三個交易日，市值由200億元炒高至300億元，北水係咁意漏少少畀小南國，成個世界唔同晒！<br>再講，公司年底成功收購Pokka HK品牌，未來業務更多元化，預測市盈率廿倍唔夠，今年計只升12%，潛力無極限，一隻震驚十三億人嘅股票，從此誕生。<br><br>唐牛<br> https://www.facebook.com/tongcow88 </p></body></html>