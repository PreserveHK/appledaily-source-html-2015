<html><header><meta charset="utf-8"><title>情陷夜中環：性感性博士 - 葉朗程</title></header><body><h1>情陷夜中環：<br>性感性博士 - 葉朗程</h1><p>收到《立場新聞》總編輯的通知，說《立場》打算推出一本特刊，由其中一位叫查映嵐的博客負責。心諗，《立場》出特刊，關我鬼事。但原來查小姐跟總編輯說，希望在特刊的某個部份，寫一篇「葉朗程和何式凝」的對談文章。又心諗，我連何式凝係乜水都唔知，做乜要我同佢對談？後來發覺自己是何等孤陋寡聞，上網google一輪，才知何式凝有幾巴閉。 <br>我係Mr. Marcus Yip，但人哋何式凝係Dr. Ho Sik Ying，即係博士，仲係香港大學社會工作及社會行政學系副教授。何博士做很多研究，主打研究「性」和「性別」。葉朗程平時寫吓男女關係，純粹懶係有啲心得同埋貪過癮。要我跟一位「性博士」對談兩性關係，自問未有這個層次，最後的結果只會是自暴其短。與其要做個對自己冇着數的對談，倒不如一口拒絕。<br></p><p>葉朗程與何式凝對話</p><p>於是我打電話畀查映嵐小姐，藉口都諗埋，一有機會就推佢。怎料，原來對談文章不是查小姐的主意。應該咁講，原來想我死嗰位，唔係查小姐。「係咁嘅，Tony（蔡東豪）想我搵個女人同你做個對談，而嗰個女人要好憎你，佢覺得咁樣會有火花。」蔡生對我真係好。 <br>好憎我嘅女人？好易搵喎。「唔係㗎唔係㗎，好難先搵到何式凝。」佢好憎我？「又唔係嘅，不過佢同你嘅 values好唔同。」<br>Values有幾唔同都係其次，重點是這個對談原來係蔡生嘅idea，即係唔係idea，係instruction，我最有得揀。就係咁，時間定於星期六的上午十一時半，由查映嵐在電話裏做moderator，主持葉朗程跟何式凝的對話。<br></p><p>講真，我好驚。上網睇到好多何式凝嘅資料，我歸納的結論是：佢係嗰啲「典型」嘅「另類」，the typical atypical。女權主義、女人嫁唔出唔緊要、唔係男人想點就點，諸如此類嘅想法，應該是何博士這類人的思維。我係大男人加臭男人嘅代言人，所以我好驚，驚一旦接通電話，會俾佢鬧到一面屁。<br>不過，每次面對困境嘅時候，我都會用同一番說話叫自己鎮定：身家有十個零嘅富豪我都搞得掂，呢個世界有乜嘢難到我？11時29分，我還沒來得及深呼吸之際，電話已經接通。而驚喜，也由那一分鐘開始。<br>This is absolutely incredible，想不到整段對談可以是過癮到這個地步，何式凝和葉朗程，一個五十幾嘅女人同一個三十幾嘅男人，在查映嵐的見證下，就這樣撻着了。（我幾肯定何式凝唔介意我講佢年紀）何謂撻着？講完超過一個鐘頭電話，仍然好唔想收線，就是撻着了。<br></p><p>之前查映嵐講得啱，我同何式凝喺好多方面嘅價值觀都好唔同，直情係兩極。男女平等、新加坡政府，甚至談到李嘉誠的為人，我跟她也找不到common ground。<br>就好像一個小農夫和大地主一樣，我們有着迥然不同的背景，天南地北的原則，完全沒有交滙點的立場，但出奇地，儘管中間存在着最遙遠的距離，我們竟然清清楚楚看得見對方。「不同」和「認同」在整段對話中過癮地左穿右插，交織出相逢恨晚的驚喜。自己咁樣講完都有啲毛管戙，but it is true，是相逢恨晚的驚喜。 <br>其中，我們談到愛情，將彼此的愛情觀拿出來討論。講到咁上下，我成功地把自己包裝成愛情專家，讓仍然單身的何博士開玩笑說：「過兩招嚟使吓啦。」過畀何式凝嘅所謂招數，可以在這裏分享一下。葉朗程同你分享點樣對付男人，你執到啦。<br></p><p>其實所謂嘅招數一啲都唔新奇，好多女人都識，但係只有好少好少好少女人可以淋漓盡致地用出嚟。二千年前的男人和二十一世紀的男人都有一個共通點，他們最喜歡的女人，不是「完全得到」的女人，也不是「完全得不到」的女人，而是「得到啲又唔得到啲」嘅女人。<br>讀到這裏，有些女人會懶醒地說：「哦，車！以為你有啲乜嘢新招，即係若即若離嘛，呢啲小學雞嘢，晨早識啦。」好多女人以為自己識，但係其實識條毛。「有幾難呀，好似放風箏咁囉，放吓又收吓，畀佢去遠啲，又拉返佢埋嚟。」呢個比喻，我聽過九千幾次，笑足九千幾次。<br>講得好聽就係放風箏，說穿了，不就是放狗嗎？用放狗的方法對付男人，你會注定失敗，佢一定會走。如果佢最後唔走，唔係因為你成功咗，而係你真係揀咗隻狗做你男朋友。<br></p><p>「得到啲唔得到啲」嘅精髓</p><p>所謂「得到啲唔得到啲」，有啲女人會解讀為：「佢打嚟嘅時候，唔即刻聽佢電話。等佢打第三次嚟先聽，yes，贏咗。」<br>最白癡嘅女人先會做啲咁嘅嘢，完全領略唔到「得到啲唔得到啲」嘅精髓。「得到啲唔得到啲」嘅意思，係將自己分開兩邊，一邊畀你嘅男人，另一邊留番畀你自己。<br>「梗係要留番一邊畀自己，唔係邊有時間買化妝品呀？」有些女人不明白何謂留一邊畀自己，但何式凝心領神會。「要earn到男人嘅respect。」她說。Exactly，博士即係博士，一講就是重點。喺嗰一刻，我突然覺得式凝好性感，一個五十多歲的女人，散發着死𡃁妹噴幾多香水也不會有的女人味。<br>留一邊畀自己，是要給自己一個空間去建立自己。所謂建立自己，不是買衫shopping，不是行街去ball，而是做一些會贏得男人尊重的事。大有大做，細有細做，遠至當個無國界醫生，近至畫一幅畫、寫一首詩，甚至看一本書，只要不是一本《東方新地》，統統都是值得尊重的事。<br>經過這次對話，我沒有改變自己任何的價值觀，但我學懂站在更多不同角度看這個世界，尤其是女人。很高興認識何式凝，有着她的素質，不用若即若離，你也會死心塌地。<br><br>葉朗程</p></body></html>