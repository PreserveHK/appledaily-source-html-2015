<html><header><meta charset="utf-8"><title>筆足為奇：敲愛華頓下盤擋「車」 - 仙道彬</title></header><body><h1>筆足為奇：敲愛華頓下盤擋「車」 - 仙道彬</h1><p>雙藍大戰，若在上幾季，車路士作客愛華頓都肯定高一籌。可惜今季車仔跌跌撞撞，目前四戰一勝一和兩負，只能排在13位，中場的法比加斯、韋利安和夏薩特更是黯淡無光；經過兩輪國際賽，國腳眾多的車仔要在周六早場作客愛華頓，形勢不妙，更要作客讓波，咪搞！直取愛華頓下盤，亦可冷敲一注。</p><p>車仔開季失利，在轉會窗死線日也未能對症下藥，之前傳過多次的史東斯無緣來投，中堅問題未解決，中場暫時看來也靠柏度洛迪古斯獨撐。今季四戰成績欠佳之餘，更是場場失波，四仗竟失掉九球，激死摩佬，嚇死車迷。反觀爭標大敵曼城四戰全勝，亦簽下奇雲迪布尼，令車仔衞冕壓力更大。更糟是兩輪國際賽，既打亂摩佬部署，加上隊中國腳眾多，「Fifa病毒」肆虐，要打早場兼作客令球隊更「蝕底」。<br>車仔也有利好消息，夏薩特為比利時披甲有波入，隊長泰利也停賽期滿復出，近期對賽也食住「拖肥」，不過正選門將高圖爾斯練波時受傷，肯定缺陣，比高域實力不用懷疑，但後防頻變，對季初走樣的車仔來說，或者成為今仗失分主因。<br>愛華頓當然有國腳，盧卡古（藍衫）、賴史密夫、米拿拉斯和艾登麥基迪等均要為國披甲，但非全部也屬主力，至於後防的一眾英兵，周二在主場鬥罷瑞士就可歸隊，免除舟車勞頓，會比車仔的國腳着</p><p>再追盤王李城</p><p>上季拖肥令人失望，今季略有改善，死穴是後防的菲臘積基爾卡如車仔隊長泰利一樣，隨年紀而退化，季初比賽已不時見到失位情況，幸好史東斯未有離隊，令防線尚算可以；球隊搵食是靠中前場，包括巴克里，料將重回正選的米拿拉斯及盧卡古，加上後備的迪路菲奧和艾朗連儂等，進攻不成問題。賽前傳出中場湯卡華利足足要休八周，對整體實力有一定影響，幸好其位置有足夠人手取代。車仔近38次鬥拖肥，有34次保不敗，今仗進取可要1:1波膽，或簡單點要和波。<br>至於開季以來的盤王之一李斯特城，下周日主場對阿士東維拉。李城今季連同英聯盃，五仗的讓球盤四勝一走，絕對是捧場客恩物，前鋒「華Dee」占美華迪及翼鋒馬列斯狀態大勇，主場擺陣鬥維拉，讓半/一雖狠仍可兼顧。<br>仙道彬</p></body></html>