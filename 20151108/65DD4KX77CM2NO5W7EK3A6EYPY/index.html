<html><header><meta charset="utf-8"><title>【爆料王】買手機點解要到隔籬舖攞貨　內藏玄機</title></header><body><h1>【爆料王】買手機點解要到隔籬舖攞貨　內藏玄機</h1><p>爆料王今個星期好黑仔，部手機又報銷喇！不過死法相當自然，都係跌入馬桶、浸吓鹹水，跟住就走咗喇！我諗年中都有唔少人，同我有相同遭遇。不過好彩！跌死嗰部係Android機，你話如果係新出的iPhone 6s Plus，就傷亡慘重。<br>買Android機，好多人都會揀三叔，二手價「值租」、系統操作爽利係原因，不過用慣手勢返唔到轉頭，更是大家keep住追棒的成因。咁多人愛三叔，不如今個星期就同大家講講它的貨源出處。<br>話說三叔機在香港有三個代理，首先係大家行慣行熟的大型連鎖店，例如「胃信」、「百記」咁，都係會由三星廠商直供，所以大家行入去買機時，佢哋個價會非常「硬」，新機想做減價？非常有難度！多數都係送吓公仔、袋袋、記憶卡，所以大家開始格價時，不妨入去先理解最新官價。你喺呢啲地方居然買到平過「官價」的手機？我覺得冇可能囉！如果你有證有據，就影張單畀爆料王睇吓！我即刻轉手就電郵返去香港三星嗰邊，真係即刻拉人封艇兼停貨都有支。<br>另一個大家較多接觸的代理，大概是「勤達」吧！旺角好些手機舖頭，以至鴨寮街手機店，都是從他們手中取貨。佢哋發貨方法比較特別，情況就有如送外賣一樣，就是只要在下午三點前入單，最快可以在傍晚五點鐘前送貨入舖；所以大家好多時要買機，等等等成幾粒鐘都未有機到手，就係咁解喇！從這裏取貨的好處，是這類小型手機店不用大量「壓貨」，要一部、攞一部，而且貨價是三個代理中最平的，例如以一部最新的32GB版三叔S6 edge+為例，官價是$6,388，但從勤達發貨的取貨價可以是$5,580。不過據知近月Android手機銷情一般，勤達都迫於改變營銷策略，改為收單後一小時內送貨入舖，令大家等機的時間相對短了。<br>至於最後一間代理，大家接觸機會非常高，就是Synergy了！基本所有集結大量手機店的商場，他們在場內都會有舖，例如大家常行的黃金、高登及先達（先達商場是勤達及Synergy兩邊貨源都會使用），駐場都有他們的貨倉。他們的派貨價一般會比勤達貴上$20-$30（S6 edge+ $5,610）。點解仲要買佢？原因好簡單，就是馬上可以取貨；大家買機時經常聽見：「剛剛舖內冇貨，我要過隔籬舖攞一攞！」其中潛意思就係去了Synergy取貨。所以大家下次發現買機時要等貨，如果時限超過半個鐘，我都係建議大家不如出外逛逛，甚至飲個茶食個包都無妨。<br>文：星爺</p></body></html>