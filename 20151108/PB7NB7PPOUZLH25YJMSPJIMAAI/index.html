<html><header><meta charset="utf-8"><title>大棋局：2016大美元時代（一） - Mr. Tregunter</title></header><body><h1>大棋局：2016大美元時代（一） - Mr. Tregunter</h1><p>睽違20年，大美元時代即將重臨。自布雷頓森林體系瓦解後，每當美元開始轉強都容易發生金融動盪。1987年美匯指數見底回升，美國發生最大型嘅87股災；1995年美元展開七年升勢，亞洲金融風暴；2000年美元作最後強攻，科網股泡沫爆破；2005年美元反彈，翌年美國樓市見頂引發金融海嘯；去年聯儲局停QE美元重拾升勢，油價腰斬，大宗商品破底，貴金屬集體見熊，新興市場貨幣輪住插。12月美國好大機會開始加息，今次會否例外？<br>美元強勢同金融動盪係雞與雞蛋問題，因為美元轉強刺破泡沫，還是因為危機已然發生資金避險，無關是非，重要嘅係當出現如斯境況時如何應對。剛過去的周五，美元指數90度打直升至99.15，因為非農就業數據靚仔，而且係誇張地靚仔。最近有兩組數據令美國12月加息概率大增，其一為非農就業人口，其二為FED FRB/US model。<br>美國10月非農就業人口原本只係預期增加18.2萬人，若結果係20萬左右略超預期，要再搵藉口拖住唔加息已有難度。結果公佈增加27.1萬人，連次次反對加息嘅鴿派芝加哥聯儲主席Charles Evans都被拋窒，拿拿臨轉口話12月加息「絕對可能」，而且同自己明年展望一樣。同期公佈嘅10月失業率5.0%，亦創2008年以來新低。而耶倫最關心嘅薪酬變化，10月平均每小時工資預期增長0.2%，結果環比增長0.4%；10月平均每小時工資預期增長2.3%，結果同比增長2.5%。<br>FED FRB/US model會用各種參數去預計經濟發展，例如GDP、失業率、核心PCE物價指數、產出缺口等，其中產出缺口嘅變動係最值得留意。簡單嚟講，一個國家有實際產出同潛在產出，當實際產出同潛在產出一致時，代表資源、效率發揮到啱啱好，係最理想狀態。用工廠比喻最易明白，接單量同產能一致，正；接單少，開機得60%就浪費；接太多單，開行機再OT有錢搵但辛苦。<br>所以當產出缺口為正，實際產出高於潛在產出，如工廠OT狀態，通脹就會嚟。試想像一下，OT要畀加班費，客人落大單代表需求旺，啲嘢會搶貴。相反，當產出缺口為負，實際產出低於潛在產出，如工廠接唔夠單狀態，要裁員，通縮就嚟。10月30日FED公佈嘅最新FRB/US model數據，產出缺口正在收窄，意味2016年上半年閒置資源會用盡，只要經濟增長稍好將會推升通脹。<br>面對大美元時代，新興國家未出發先興奮，泰銖、印尼盾、馬來西亞令吉等郁下都破10年20年低位，但有個國家嘅貨幣仍然偏強，嗰個就係中國。中國目睹過去30年美元萬劍歸宗收割慘況，今次準備利用SDR背水一戰。<br><br>Mr. Tregunter</p></body></html>