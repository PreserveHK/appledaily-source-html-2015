<html><header><meta charset="utf-8"><title>一周三件：航天食正潮流 - 錢雋</title></header><body><h1>一周三件：航天食正潮流 - 錢雋</h1><p>中國航天科技集團有12間上市公司，係市場煲佢有機會重組，而航天控股（031），PB系內最低，加埋航天同中國郵政合作，搞物聯網跨境電子商貿物流瓣數，食住大潮流大topic，有得諗。<br>航天得0.56倍PB，同系統兼香港上市，亞太衞星（1045）1.44倍PB、航天萬源（1185）1.2倍。其餘祖國上市同系，最低PB嘅都講緊2.8倍，航天PB，系內至抵。而集團由6月高位2.38元，到家陣累跌58%，得31億元市值，好細奀。</p><p>搶網購電貿肥肉</p><p>成個picture係，國、央企重組改革開波，市場中人估，其中一條路係理順同系上市公司業務架構。家陣航天系上市公司咁大堆頭，市場憧憬重組，唔係無道理。又航天主打包括線路板、液晶體顯示器等科技工業，同物業投資兩瓣，若果成功理順，航天亦多個chance面。<br>航天旗下航天數聯信息，除咗開展潛力勁厚嘅物聯網應用，呢期又同中國郵政合作，搞物聯網跨境電子商貿物流相關進出口項目。家陣網購電貿已經係大勢，有估計，去到明年，祖國跨境電貿市場規模，會上到7.8萬億港元。<br>睇到係，航天捉到大潮流，兼拍住中國郵政呢個超級巨頭。呢瓣一發到圍，唔單止支持到航天盈利增長，家陣場內有知名度嘅商貿物流瓣數，兩三倍PB閒閒，航天呢瓣，日後若果分拆釋放價值，係可以好肥仔。<br>睇實一年橫行底0.88元兜航天，博資金輪流炒重組concept，升40%上番250日線1.24元，航天先得0.7倍PB，仲未上到十年平均0.93倍水位。<br><br>錢雋<br>細價股專家<br>本欄逢周一、三、五刊出</p></body></html>