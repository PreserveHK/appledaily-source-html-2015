<html><header><meta charset="utf-8"><title>《蘋果》專訪　運動流汗變出尖面裕美被疑整容「唔介意」</title></header><body><h1>《蘋果》專訪　運動流汗變出尖面<br>裕美被疑整容「唔介意」</h1><p>由pizza面驚變V煞面的27歲裕美，昨日到將軍澳《蘋果》現真身接受專訪，親解變面之謎，她說：「以前塊面真係好肥，一笑眼袋頂住隻眼變咗腰果咁，試過食去水丸只係減到少少又冇精神，𠵱家做運動成日流汗，面頸都冇晒水同脂肪，呢個係最關鍵，本身我塊面都係尖，其實我媽媽後生都係好尖，我係似佢後生。」</p><p>曾患抑鬱症</p><p>現在的裕美不但面形變V，身形更由以前最肥120多磅及三圍33、26、37，兩個月激減到107磅，三圍變32、24、34更現馬甲線，問有否變到阿媽都唔認得個女？裕美笑說：「我阿媽梗係認得我，最有趣文滌（裕美入行首間公司經理人）平時幾年見一次，最近喺佢餐廳做訪問，佢行過見到我背影：『呢個邊個嚟？』由細睇到我大，佢都有一下：『你嚟㗎！』」<br>究竟裕美有否整容？她強調：「冇冇冇，真係冇，因為如果真係整，我好怕老咗之後要還債。睇番以前啲相，覺得最唔同係髮型，以前齊蔭顯得塊面圓，懷疑你嘅人就會懷疑你，冇乜需要介意。」<br>對於網友指她變面似林夏薇，裕美反對說：「其實話我似林夏薇係好少，試過有的士司機叔叔話我好似年輕版溫碧霞，最近又聽過話我似吳千語、范冰冰，似佢哋都好感恩，但我係裕美囉。」問如果將來真的整容，會否勇敢承認？她說：「一定唔會整。」<br>裕美坦言滿意現在的自己，她說：「最滿意心靈，做運動後人好開心正面，如果一個人唔開心，乜都屈住喺心，個樣會冇神采，我以前形象好開心，但內心唔開心，所以屈到有抑鬱症，但當我有信仰，又經歷咗好多嘢睇通咗，個人好開心好有自信，將開心散播畀人，成個人都唔同咗。」<br>採訪：余燕儀</p></body></html>