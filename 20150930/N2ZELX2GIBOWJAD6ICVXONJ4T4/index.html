<html><header><meta charset="utf-8"><title>唔怕食蛋黃 - 左丁山</title></header><body><h1>唔怕食蛋黃 - 左丁山</h1><p>老友飯局在灣仔Novotel酒店地庫嘅老上海開飯，第一道小吃就係熏蛋，金黃色蛋黃特別吸引眼球，平時非常講究飲食健康嘅地產F第一個舉筷，老友特登問佢：「唔怕膽固醇咩？」地產F笑言：「最新哈佛陳曾熙公共衛生學院嘅網頁有一篇講及蛋黃唔怕食，最怕食得太多，一日一隻蛋可保健康，唔會對血管病、心臟病構成威脅！」咁update？幾位仁兄立即拿出手機上網核證一下，果然是真的，網上有唔少新資訊講到蛋黃有益，一個人除非已經長時間患上超標高膽固醇，或心臟病，每日吃一個全蛋（蛋白加蛋黃）無妨，最好方法係用平底鐵鍋加入少許橄欖油慢火煎。<br>既然如此，人人吃番半隻熏蛋，食完飯就係假期啦，欣逢中秋佳節，家中月餅滿堆，多到眼花撩亂。去年俾老婆窒住窒住，不敢多吃，無復三十年前每天早上吃一個雙黃蓮蓉當早餐之勇，今年得知吃蛋黃無妨，又吃之哉，但胃納已冇咁好，食半個奇華雙黃蓮蓉算嘞，中午就吃蔡瀾老兄監製之名產抱抱月餅（五仁金華月），勝在好𡁻，懷舊之人最啱食，家中新派年輕人就鍾意奇華15年陳皮貢餅（陳皮紅豆沙月），切開貢餅陳皮香撲鼻而來，咬兩啖就可以食完一個。<br>咁多月餅，食唔晒點好？咪送出去囉，菲傭原來亦鍾意食月餅，願意接受一啲，寄回鄉下，就似幾十年前左丁山阿媽帶月餅回鄉咁嘅情景，今時今日。中國強大起來了，自然唔需要香港同胞接濟月餅，但凡係Made in Hong Kong嘅月餅，在內地大受歡迎，令本地月餅製造商每年笑到四萬咁口。<br>某大機構每年皆有大量月餅送禮，今年由某著名酒店集團包辦，月餅設人事部擺放近二十盒在lobby，叫員工任食，但未開之前，不少員工先睇吓月餅盒底部，知道係「東莞製造」，即刻彈開。既然無人要，人事部想話送晒俾一啲志願機構（安老院），點知人地亦小心問清楚是否內地製造，知道係東莞貨之後，個個話唔要。堂堂大國富裕城市製造之月餅，落得堆填區下場，真係該煨，陳佐洱罵香港人搞去中化，不去殖化，此事可作旁證，不過陳佐洱之流亦應該自責自問為何國產食品竟然變成人見人怕，Made in China變成趕客標籤！</p></body></html>