<html><header><meta charset="utf-8"><title>娜姐港騷加場歌迷提前搶飛</title></header><body><h1>娜姐港騷加場<br>歌迷提前搶飛</h1><p>麥當娜（Madonna）香港粉絲又一喜訊！娜姐早前宣佈明年2月17日首度來港，假亞洲國際博覽館舉行「Rebel Heart Tour」巡迴演唱會，由於門票公開發售反應極為熱烈，主辦單位Live Nation昨宣佈加開2月18日一場，加場門票將於下月9日早上10時公開發售，但歌迷會會員可以20美元（約156港元）購買Live Pass，提早於明日上午10時優先搶票。</p><p>王賢誌再買Pass博飛</p><p>至於香港Citibank信用卡客戶亦可於下月5日早上10時於快達票網站及電話熱線優先買票，而香港1010客戶亦可於下月8日致電熱線訂購門票。除香港外，主辦單位昨日亦宣佈台灣方面加開2月6日一場；由於近日娜姐個唱掀起炒票狂熱，估計今次加場，又將掀起一片撲飛熱潮。<br>娜姐宣佈香港場加開，不少粉絲藝人也深感興奮，如之前花40美元（約312蚊港幣）購買2個live pass但全軍覆沒的王賢誌，昨表示會再接再厲說：「梗係試！上次失敗，𠵱家有咗經驗，知道點樣可以㩒得快手啲。」不介意再跌錢落鹹水海？王賢誌說：「當入場費玩呢個遊戲囉！如果我今次買到，上次咪抵番晒！」<br>同樣外號叫「娜姐」的周秀娜則說：「我好想睇，點都要睇一次！公司知我想睇，佢哋話幫我撲咗明年2月日本嗰場，最好到時公司畀埋機票同假期我去就最好。」<br>此外，麥當娜開騷期間子女也有到後台打氣支持，而上周四娜姐在費城開騷，剛巧養子David生日，娜姐也有邀他上台一起慶祝。<br>採訪：魯吉、比華利</p></body></html>