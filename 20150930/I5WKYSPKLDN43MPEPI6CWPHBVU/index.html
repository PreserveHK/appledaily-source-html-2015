<html><header><meta charset="utf-8"><title>異動空間：溝貨溝到無錢 - 魏力</title></header><body><h1>異動空間：溝貨溝到無錢 - 魏力</h1><p>上回講到目前係清倉消失、等大戶攻唔到你的時候。倉位歸零，不等於連指數企乜位都唔知。股票要照睇，才能在市場恐慌時出手去撈。當你無揸貨時，判斷自然會較客觀準確，就如7月初股災當日，揸重貨點會唔跟斬？事後睇番當然戇居，但恒指100點、100點咁落，揸重貨者見個倉不斷縮水，必然想一沽以謝天下，魏力初學股時也是膠事做盡，相當清楚。<br>睇開小弟文章或fb，最常見係「嚴守15%止蝕」呢句，係人都知，但真正做到者寥寥可數。不止蝕也罷，更甚者是越跌越溝。近排有個pm魏力的case，2個幾溝到8毫子，買到無晒錢，家陣得3毫幾，問應該斬定死守？輸緊七八成先求救，肯定唔會止蝕。邏輯上，第一注買入後坐艇，已代表睇錯方向，為何要在錯誤的決定上再加注？<br>止蝕最大好處是保本，有本自然能玩落去，股災時無貨在手，才有閒情逸致去搵股撈。7月8日午後，恒指越跌越恐怖，但科網股如網龍（777）已企穩反彈了，魏力3點後亦於fb提出可開始撈，成功捕捉到之後兩日的急彈。炒股要贏可以很簡單，最大的障礙卻永遠是出於自己。<br><br>魏力<br> http://www.facebook.com/2012jason </p></body></html>