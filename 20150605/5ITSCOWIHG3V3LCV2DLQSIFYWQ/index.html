<html><header><meta charset="utf-8"><title>Juno拖女開餐鬼臉調情</title></header><body><h1>Juno拖女開餐鬼臉調情</h1><p>【上環】<br>麥浚龍（Juno）5年前高調宣佈同混血模特兒女友戴庚玲（Janine）拍拖，點知甜蜜咗唔夠一年就分手，真係未曾深愛已無情！不過，呢段「雙J戀」喺兩年前翻撻，Juno同女友嘅感情越來越好，前幾日Juno仲陪女友去上環食平民燒肉㖭！<br>當日大約夜晚8點，嘴邊留晒鬍鬚嘅Juno，孖住女友去上環一間燒肉店撐枱腳，兩人由落車到入餐廳，全程都糖黐豆一樣黐到實，Janine望Juno嘅眼神更加係甜到漏嗰隻。</p><p>女友捉到實</p><p>入到食店後，Juno完全唔介意畀其他食客見到，揀咗個好開揚嘅卡位同女友對住坐，兩人有傾有講仲不時扮鬼臉𠱁對方開心。期間Juno人有三急起身去廁所，Janine見男友要行開，就好似唔捨得咁，即刻用手拉住Juno。Juno見狀就好似𠱁小朋友咁，拖咗Janine隻手一陣，再輕輕拍下佢個頭先行，真係sweet到爆。</p><p>Juno講唔停</p><p>平日沉默寡言嘅Juno，對住女友明顯輕鬆得多，食物未到時拎出電話不停同女友分享訊息，其餘大多時間都係Juno發言，而Janine就好似小fans，輕托香腮好專心咁聽男友發表偉論，眼中完全得Juno一個咁，羨煞旁人。<br>採訪、攝影：梁繼光、徐錦池</p></body></html>