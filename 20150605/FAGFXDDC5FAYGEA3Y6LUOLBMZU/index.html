<html><header><meta charset="utf-8"><title>馮仁昭四圍超：曉明Baby再報喜打孖闖荷李活 - 馮仁昭</title></header><body><h1>馮仁昭四圍超：曉明Baby再報喜<br>打孖闖荷李活 - 馮仁昭</h1><p>黃曉明上個禮拜三同太太楊穎（Angelababy）喺青島領證結婚後，雙雙再有喜事宣佈！黃曉明同趙薇噚日凌晨，喺洛杉磯荷李活星光大道嘅中國大劇院打手印同腳印，同場仲有曾執導《狂野時速》系列嘅華裔導演林詣彬，佢哋更係繼吳宇森、成龍同馮小剛後，獲得呢個榮耀嘅華人電影人，黃曉明係第一位內地男星留印，趙薇更係星光大道首位亞洲女演員，趙薇個富商老公黃有龍都有嚟度撐老婆。儀式舉行期間落雨，連黃曉明都笑言：「在洛杉磯拍戲兩個月都沒下雨，居然今天下雨了，都覺得是一件幸運的事情。」</p><p>Baby拍《天煞2》</p><p>黃曉明接受訪問時，都有多謝新婚太太Angelababy，佢話：「我的經歷也是adventure，很開心成為在此留下手印的中國男演員第一人。感謝祖國，父母，感謝老婆，感謝電影給我夢想。」<br>另一邊廂，Baby喺北京出席遊戲活動未有陪老公去洛杉磯，不過佢嚟緊有機會拍荷李活片《天煞：地球反擊戰2》（Independence Day 2），飾演名字叫Rain嘅角色，但未知有幾多戲份。電影官網已宣佈消息，該片導演羅倫艾默烈治（Roland Emmerich）更用中國最閃亮女星形容Baby。<br>撰文：馮仁昭</p></body></html>