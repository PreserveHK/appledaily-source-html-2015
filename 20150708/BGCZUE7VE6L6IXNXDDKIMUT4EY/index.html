<html><header><meta charset="utf-8"><title>一周三件：361度平通街 - 錢雋</title></header><body><h1>一周三件：361度平通街 - 錢雋</h1><p>361度（1361）今年搞嘅四個訂貨會，成績靚仔到痹，而股價經呢轉調整，預測PE跌到得6倍單位數，平絕運動零售行家，昅昅。<br>361度今年舉辦四次訂貨會中，春夏訂貨會貨品訂單額，錄到11%同比增幅，秋、冬季亦分別錄到16%同18%同比增幅。睇到係，361度幾個季度訂貨，有唔錯雙位數增幅之餘，兼唔係側埋喺單一半年度，嚟緊有得博半年盈喜，全年成績單，亦應該坐定粒六，有睇頭。</p><p>明年預測PE僅6.8倍</p><p>場內專業評估，361度今、明、後三年EPS 0.275港元、0.34港元同0.4港元，現價（2.28元）預測8.5倍、6.8倍同5.8倍PE。場內行家李寧（2331）今、明兩年預測172倍同15倍PE、安踏體育（2020）17.5倍同15.2倍PE、匹克（1968）7.6倍同6.7倍、特步（1368）7.7倍同7倍水位，明年度PE以361度最平。<br>又361度呢轉跟大市調整，兩個月跌咗30%，往績PB跌到0.77倍，2016年預測PB，更只得0.67倍、上邊李寧1.37倍、安踏3.6倍、特步0.82倍，361度預測PB比起行家平均1.58倍，平咗57%，係繼匹克之後（0.55倍PB），最平選擇！<br>361度啱喺上個月，同樂視體育簽訂戰略框架協議，共同合作智能運動裝備呢一瓣。喺互聯網同移動通訊數據極之方便日子，業餘運動人士唔單止要型，更加要Pro，運動數據成績參考，亦好緊要。而據統計，祖國運動人口3.8億人，基數唔嘢少，諗到係，361度新瓣數，係一個勁厚潛力市場，一搞掂，仲肥仔！<br>咪扯咁遠，買平靚正硬數據，361度明年預測PE，上番行家平均11倍水位，已經講緊要升61%到3.77元，到時，集團明年PB，都係得1.1倍，仲未到行家平均水位。<br><br>錢雋<br>細價股專家<br>本欄逢周一、三、五刊出</p></body></html>