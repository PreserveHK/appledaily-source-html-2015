<html><header><meta charset="utf-8"><title>馮仁昭四圍超：落選港姐賣情趣用品楊斯雅不性無歸 - 馮仁昭</title></header><body><h1>馮仁昭四圍超：落選港姐賣情趣用品<br>楊斯雅不性無歸 - 馮仁昭</h1><p>楊斯雅（Cindy）喺12年落選港姐之後，主力喺無綫主持J2節目《安樂蝸》，其他時間都只係客串劇集，演過實習醫生，但叫乜名相信都冇人記得。前景未明下，Cindy舊年11月就密謀同朋友搞生意開性商店，噚日佢嘅第三間分店喺銅鑼坊開幕，大半年賺到十幾萬，真係好過做「茄喱啡」，佢接受本報訪問話：「做生意滿足感好大，不過我都係因為可以兼顧到拍嘢先做，我對拍攝好有興趣。」</p><p>親身試貨</p><p>選過港姐，突然去賣性玩具，Cindy會唔會尷尬先？佢話：「開頭有啲，已經慣咗，𠵱家可以非常正經咁講，問佢想解決嘅問題，推介相應嘅畀個客。」Cindy直認有試用店內產品，佢話：「某部份會試，𠵱家攞上手就知，網上九成九係女仔，由18歲起，到好多OL，walk in男仔多。」成績好，會唔會再擴充？Cindy話：「我諗住停一停唞一唞，每日都要覆客，上網入貨，搞新舖係一件好攰嘅事。」至於有冇藝人私下搵佢買性玩具，佢就話賣下關子，唔話你知。<br>撰文：馮仁昭</p></body></html>