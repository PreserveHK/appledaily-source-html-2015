<html><header><meta charset="utf-8"><title>政壹花生友：泛民𥄫實黃成智動向 - 花生友</title></header><body><h1>政壹花生友：<br>泛民𥄫實黃成智動向 - 花生友</h1><p>「民主思路」召集人湯家驊經過政改一役，意興闌珊，退黨之餘仲辭埋以公民黨名義參選得到嘅新東議席，10月正式生效。呢個消息一出，大家都周圍問，除公民黨楊岳橋外，泛民仲有冇邊個會選？而唔少泛民都𥄫實，民主黨黃成智若然被踢出黨，就無拘無束啦，話唔定都會爭喎。</p><p>工聯會葉偉明失勢無緣
</p><p>其實政圈早前都有消息話，黃成智有意喺新東參選；而佢仍然係民主黨成員，冇理由同公民黨爭，明顯係考慮出唔出選嘅關鍵。但有泛民中人話呀，民主黨本月16日就會開會處理係咪革除黃成智黨籍一事，據了解，黃成智被踢出黨嘅機會好大。而若然冇咗民主黨個招牌，可能更加輕鬆可以加入新東戰團，所以佢嘅動向好受泛民關注。<br>花生友聽聞工聯會都好想搵人出戰，但相信上屆喺新東敗選嘅葉偉明同呢場選舉無緣。有心水清嘅人同花生友講，同樣係上屆勞工界立法會議員嘅潘佩璆𠵱家冇得做議員，都仲係工聯會副會長，反觀葉做完議員後「裸退」咁滯，今屆領導層近廿個職位都冇佢份，可謂同人唔同命。<br>有指葉偉明當年跟工聯會前副會長梁富華出身，但梁剛剛喺換屆後退落嚟，葉亦因此失勢。有工聯會中人話，葉偉明係紅褲子出身，熟悉勞工法例，都戥佢唔抵。<br><br>花生友</p></body></html>