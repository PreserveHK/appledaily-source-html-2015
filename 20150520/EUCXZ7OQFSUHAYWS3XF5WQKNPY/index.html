<html><header><meta charset="utf-8"><title>隔牆有耳：新一哥訪京摸錯門口 - 李八方</title></header><body><h1>隔牆有耳：<br>新一哥訪京摸錯門口 - 李八方</h1><p>新任警隊一哥盧偉聰今次訪京，可謂蝦碌頻頻、禍不單行。繼前日發生酒店房門電子鎖突然壞咗，一度不得其門而入，最終行程受阻，搞到去拜會公安部部長郭聲琨時差啲遲到後，噚日朝早盧Sir準備去拜會港澳辦主任王光亞時，竟然又有蝦碌嘢喎。<br>話說載住盧Sir架專車，喺就到港澳辦大樓之際，竟然駛錯咗去隔鄰嘅國家統計局大樓，相信係嗰位司機，一時無睇清楚門口就駛入去，結果架車要掉番轉頭，再駛入港澳辦，如果「入錯廟、拜錯神」就搞笑咯。八方覺得都好難怪嗰位司機，因為港澳辦大樓完全唔顯眼，門口又細，而且同國家統計局好似黐住同一幢樓，一唔留神都好容易走漏眼。</p></body></html>