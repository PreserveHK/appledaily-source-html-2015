<html><header><meta charset="utf-8"><title>隔牆有耳：話恥與為伍　籲讀者罷買屈穎妍同《明報》割席 - 李八方</title></header><body><h1>隔牆有耳：話恥與為伍　籲讀者罷買<br>屈穎妍同《明報》割席 - 李八方</h1><p>警察拉錯智障男單醜聞又觸發藍黃絲大戰。作家屈穎妍出晒名係藍絲健筆，上周喺報章專欄力撐警察制度「滴水不漏」，俾黃絲瘋狂聲討，有傳媒報道屈女士因為網上「滅門」恐嚇而報警求助。學丁蟹話齋「人善人欺天不欺」，屈女士無畏無懼，頻頻寫文還拖，但《明報》引述智障者家屬怒斥屈女士喺傷口灑鹽等報道就搞到佢嬲豬割席，噚日宣佈停寫《明報》專欄。</p><p>指劉進圖招攬搶《蘋果》客</p><p>其實警察拉錯人之後，藍絲都自覺理虧，點知屈穎妍力排眾議，喺《頭條日報》盛讚警察，「我們應該慶幸，在小島蒙冤的人，頂多受苦七十二小時」，又批評政客傳媒炒作，「遲早逼得警察不做不錯，由得兇手逍遙、殺手滿街」。篇文被瘋狂轉載，藍絲士氣大振，黃絲口誅筆伐，《明報》之後出咗幾篇訪問，引述智障者家屬對屈女士言論嘅批評。屈女士眼火爆，再寫文鬧《明報》「一次又一次點名撩事」，又質疑「言論自由只是黃色的專利」，怨記協從未為佢發聲。篇文越扯越遠，聲稱《明報》前總編劉進圖曾經想招攬佢加盟，「要做一份搶《蘋果》客的年輕報紙」，今時今日佢「恥與明報為伍」，呼籲讀者罷買，篇文以高局長霸氣名句「講完」作結。<br>但劉進圖就同《立場新聞》澄清，當年係想報紙年輕化，但搶《蘋果》客之說只係屈女士自己想像，而且只係想請佢做副刊，唔係做新聞。八方噚日打過畀屈女士，佢一聽到係《蘋果》記者就好客氣咁話：「唔使喇，唔訪問，唔該，拜拜。」<br>《壹錘定音》噚日話《明報》有意搵曾為CY助選、外號「爆咪姐」嘅潘麗瓊取代屈女士喺副刊寫專欄，但未最後作實；網民則覺得屈女士唔使擔心吖，《文匯》《大公》歡迎佢。</p><p>識睇睇留言</p><p>批評：<br>Ivan Leung：文匯同大公歡迎妳……<br>Paul Lincoln： 活該，早點走唔好污染明報！<br>Jacqueline Lam：國之將亡，必有妖孽，屈小姐，你就係其中一隻，無恥則無敵相信係你嘅座右銘！<br><br>【支持：】<br>羅友恆：黃屍報紙，留下只會影衰自己<br>Yuki Iu： 屈小姐，你去哪個報館，我就看哪個報。<br>Paddy Wool：日月神報，好早已經做咗毒果b隊，不睇也罷，繼續支持屈小姐文章！<br><br>資料來源：《蘋果》網頁及港人講地fb</p><p>李八方<br><br>mailto:pf_lee@appledaily.com</p></body></html>