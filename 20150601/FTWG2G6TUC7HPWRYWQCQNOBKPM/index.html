<html><header><meta charset="utf-8"><title>隔牆有耳：單雞京官前「抽擊」CY - 李八方</title></header><body><h1>隔牆有耳：<br>單雞京官前「抽擊」CY - 李八方</h1><p>泛民議員噚日同中央官員喺深圳會面之後，中央寸步不讓態度咁明確，大家都話否決政改冇懸念。不過一場各自表述嘅會面都有小插曲，就係民主黨單仲偕正面「抽擊」特首梁振英，喺京官面前兩度提到梁特涉私下收取澳洲公司5,000萬巨款但冇申報嘅醜聞，主持會議嘅政務司司長林鄭月娥見狀，即打斷單嘅發言，話是次會面係討論政改喎。<br>八方聽聞，噚日輪到單雞發言時，佢話如果要講貪腐問題，前任特首曾蔭權同梁振英相比，真係小巫見大巫，國家主席習近平上任後大力打貪，如果梁振英係內地官員，相信一早被人雙規喇。講到呢度，林鄭以發言超時為由，再次打斷佢發言。</p></body></html>