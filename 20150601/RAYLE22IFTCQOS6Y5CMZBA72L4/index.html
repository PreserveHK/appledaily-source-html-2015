<html><header><meta charset="utf-8"><title>魚樂無窮：廣豪逆市發圍有景轟 - 唐牛</title></header><body><h1>魚樂無窮：廣豪逆市發圍有景轟 - 唐牛</h1><p>廣豪（844）上月宣佈，發行總值5,000萬銀可換股債券予不少於6名獨立承配人，換股價1.386元，相當於擴大已發行股本約8.67%，消息公佈後，股價一度升穿兩元水平，調整半個月後，上周五再現突破，收市價計創近三年新高。<br>港股回調之際逆市突圍，究竟所為何事？先望一望廣豪背景，主要從事製造針織布料及內衣，2011年底上市，業績不算突出，過去三年盈利介乎2,400至3,500萬人仔，說炒業績可能性極低。大升後最新市值7億銀，大股東王建陵家族持貨63.6%，其餘兩名主要股東持貨只14.3%，說穿了又係殼股優良教材。老老實實，過去三年辛辛苦苦做實業，賺埋只得1億港紙，如果賣殼呢？以廣豪業務及資產負債表乾淨程度，要炒上10億絕對唔難，屆時股價可見2.63元，較現價高41%之餘，較招股價0.8元更有逾兩倍升幅，回本有餘了。諗緊入唔入場？畀多兩樣資料你參考︰<br>1.換股債通告顯示，集資所得用作一般營運資金，比起「尋求新收購」或「為未來業務發展」目的更行貨，用意何在？自己加少少想像力吧。<br>2.證監2012年曾披露，廣豪股權高度集中，11名股東持有23.24%股權，連同主要股東持貨，街貨只得3%左右，天生貨源歸邊。<br><br>唐牛<br> https://www.facebook.com/tongcow88 </p></body></html>