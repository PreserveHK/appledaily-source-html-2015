<html><header><meta charset="utf-8"><title>魚樂無窮：一折大平賣的玩具股 - 唐牛</title></header><body><h1>魚樂無窮：一折大平賣的玩具股 - 唐牛</h1><p>細價股炒風不絕，有人話港股已淪為殼股市場，唐牛對此只認同一半，事關業績靚估值平嘅公司，依然有資金追捧，好似日前推介嘅黛麗斯（333），噚日再搶高8%，成交依然暢旺。另一績優股威高國際（1173），成功企穩4毫子樓上，完成整固後有力再上一層樓。</p><p>德林平靚正撲新高</p><p>玩具股威發（765）今年累升一倍，市盈率升到天價74倍，同業德林國際（1126）期內升八成，但市盈率僅得9.6倍，德林變相一折大平賣，信水向低流，德林有排升！公司去年賺1.2億，按年計接近持平，如果拆開上下半年睇，上半年賺3,120萬，下半年賺9,159萬，喪升兩倍！就算撇除特殊收益，都有一倍升幅，有進步！另一吸引之處在於派息慷慨，去年共派息8仙，現價計息率達4.6厘，絕對係高息股一族。<br>「喂，你早排都推介過威發啦，講緊賣殼概念，德林同佢畀，實平到笑啦！」睇睇德林個背景，最新市值12億，size唔大，大股東崔奎玧及關連人士持貨67%，貨源歸邊指數五粒星，手頭淨現金逾兩億，財務狀況靚到暈，誰說德林冇殼股概念？威發可以炒到2.2倍PB，德林卻只得1.2倍，如果加埋呢個因素，歷史高位2.1元，相信一擊即破！<br><br>唐牛<br> https://www.facebook.com/tongcow88 </p></body></html>