<html><header><meta charset="utf-8"><title>女神tea time：更癲的殼股誕生 - Fifi</title></header><body><h1>女神tea time：更癲的殼股誕生 - Fifi</h1><p>Snickers朱古力最新推出嘅平面廣告，大膽盡抽政治、娛圈人水。喺網上見到廣告狂人訪問呢輯廣告幕後創作人，先知原來Snickers最初收到呢條橋時，竟然鍾意到不得了，仲同廣告公司一齊去說服公司律師。<br>Snickers呢仗贏得漂亮，條橋當然有功，但更重要係，佢贏在有Guts兼有Nuts。菲菲相信香港多人才，橋係大把，但往往可能因一啲無聊原因，可能係因為政治、甚至辦公室政治，唔去試新嘢。於是呢類外國玩咗N年嘅抽水廣告，一旦於香港出現，就彷彿驚為天人。一直以為創作廣告就係要試新嘢，但當唔少人會向Snickers嘅勇於嘗試報以掌聲，就知道香港絕大部份廣告早已唔再嘗試破格同創新。入正題，近來細價股表現非常好，只要肯坐隨時有驚喜。好似坪山茶業（364），菲菲4月底推介至今已升33%；亞洲能源物流（351）仲勁，5月21日推介至今累升近倍；至於意科（943）上周推介後亦已升45%。<br>今日推介中盈（766），概念好簡單，就係炒同系！大家都知同樣由梁毅文做主席嘅中彩網通（8071），股價升到嘭嘭聲，4月起動至今升1.8倍。中盈昨日股價創13年新高後，目前市值都只係4.9億元。當中彩網通作為一隻GEM仔市值竟達6.1億元，中盈貴為主板殼，4月起動至今升未夠1倍，相信仲有空間再黐線啲。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>