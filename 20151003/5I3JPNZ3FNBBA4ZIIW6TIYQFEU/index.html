<html><header><meta charset="utf-8"><title>隔牆有耳：女選民向尹兆堅索償 - 李八方</title></header><body><h1>隔牆有耳：<br>女選民向尹兆堅索償 - 李八方</h1><p>民主黨副主席尹兆堅早排不時同選舉事務處投訴話有種票疑案，已經俾民建聯話佢濫用機制，其中一個個案嘅事主去咗法庭，裁判官最終駁回尹嘅申請，保留事主嘅選民身份。事主噚日喺工聯會區議員梁子穎陪同下到小額錢債審裁處，向尹追討1,521蚊。事主話佢原本喺街市開檔做小販，上個月7號上庭，搞到佢唔能夠做生意，所以要追番一日損失同埋精神賠償金。<br>呢個叫利錦鳳（圖）嘅事主係石蔭邨勇石樓互委會主席，佢噚日越講越興奮，連同尹兆堅嘅WhatsApp內容都畀八方睇。八方一睇發現尹原來已經喺9月5日通知咗佢，會撤回申請，9月7日當日唔使上庭。<br>人哋已經事先聲明，點解佢仲要去？利話唔放心所以去法庭確認喎。單案下個月16號再提訊。</p></body></html>