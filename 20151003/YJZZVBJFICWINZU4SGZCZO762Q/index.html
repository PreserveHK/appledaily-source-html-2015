<html><header><meta charset="utf-8"><title>隔牆有耳：誠品副總文青上身  - 李八方</title></header><body><h1>隔牆有耳：<br>誠品副總文青上身  - 李八方</h1><p>尖沙嘴誠品生活噚日第二日試業，搞咗場傳媒導覽會，副總經理蘇源拓都有同記者們傾吓偈。蘇副總話店內特登留好多窗，等大家可以睇書及買精品同時欣賞維港景。</p><p>蘇副總講嘢極之詩意，尤其被問到非書籍商品佔營收比例、太古城嘅第三分店進展等實際問題，佢都好溫柔咁輕輕帶過。佢話太古分店會融入社區環境，希望成為街坊生活一部份，「理想是，大家不是在誠品，就是在往誠品的路上」。八方又問，董事長吳清友話過想喺沙田、中環同機場開分店，進展係點呢？蘇副總話：「（開分店）最重要是緣份！緣份成就時就會有美好的事。」<br></p><p>成場導覽會，八方好似去咗日本超市，好多試食，例如有香港媽媽開嘅Nicole's Kitchen，主打無添加手工果醬。本地水耕菜品牌Farm Direct除咗蔬菜仲有生菜味雪糕。台灣嘅「掌生穀粒」冇賣米，卻賣台灣釀製蜜糖（蘇副總話研究過，港人對「液態」嘅喜好大過「顆粒」）。仲有麵包店Bonjour，用嘅係台灣原產小麥，食落都有台灣味。誠品成日話要畀人「閱讀書與非書之間」，美食旁邊，就有食譜或同食物有關嘅書，佈局有心思，令食物咬落都有「書卷味」。</p></body></html>