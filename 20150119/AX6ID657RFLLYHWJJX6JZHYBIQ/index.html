<html><header><meta charset="utf-8"><title>中環在線：白色做底色　圖案簡約渣馬Tee唔再青BB - 李華華</title></header><body><h1>中環在線：白色做底色　圖案簡約<br>渣馬Tee唔再青BB - 李華華</h1><p>一年一度嘅渣打馬拉松係嚟緊嘅星期日舉行，啱啱嘅周末跑手拎到選手包，見到內地品牌特步（1368）贊助嘅跑衫，今年終於冇用渣打主色──肉酸嘅藍綠色做配色，順眼咗好多喎。</p><p>衫背後印路線圖</p><p>今年件衫以白色做底色，前面印咗中環主要大廈嘅外形線條，一睇就話認得出有中銀同IFC，但係主人家渣打個棟呢？就唔多認得到喇。至於衫後面就印咗成個馬拉松嘅路線圖，連配給地點、唔同賽事嘅路程都可以一睇眼晒，睇嚟設計係刻意方便跑手喎。<br>唔講唔覺，特步已經係第四年贊助大會跑衫。仲記得特步二零一二年第一年贊助嗰件跑衫，又藍又綠，俾人勁彈話似足「史力加」上身，上年就以漸變藍做主題，已經好過第一年好多。<br>形象設計師張學潤（Nel Nel）就覺得件衫冇乜特別：「都係一般大會T-shirt啦，圖案簡潔乾淨得嚟，又貼題囉！」咁唔知跑手會唔會跑完渣馬之後都着足成年呢？<br>特步首席財務官何睿博就話，同渣馬係舊年簽咗為期三年嘅約，即係話下年特步依然會係大會跑衫贊助商。佢仲話，合作得好又冇理由畀佢停。原來公司覺得贊助渣馬，可以幫到手提升品牌形象喎。<br>今年特步仲係中環港鐵站落咗個有代言人謝霆鋒嘅廣告，宣傳贊助渣馬呢件事，何睿博仲話遲啲會幫霆鋒整返個「鋒」系列嘅產品。不過，點落廣告都好，佢話公司使落市場推廣條數只會佔營業額約12%，唔會太多喎。<br><br>李華華<br>mailto:LiWaWa@AppleDaily.com</p></body></html>