<html><header><meta charset="utf-8"><title>求驗客手記：奇招挫昆軍百變魔君玩嘢？</title></header><body><h1>求驗客手記：奇招挫昆軍<br>百變魔君玩嘢？</h1><p>各位稱呼雲高爾為戰術大師，我求大俠就覺得應該叫佢「百變魔君」先貼切，自從佢嚟到曼聯後，無論排陣用人，場場比賽都有新花款。上周六英超作客昆士柏流浪（QPR），搵菲爾鍾斯開角球、踢踢吓3-5-2又轉4-4-2、棄用法卡奧一場後又畀佢踢足全場，總之就估佢唔到，真係要學家英哥大嗌一聲：「好難捉摸呀！」</p><p>球迷話變陣就轉</p><p>紅魔上周六靠兩名後備兵費蘭尼同占士威爾遜各入一球，以2:0贏QPR；淨係聽話後備兵，都知下半場先入到波。咁上半場踢成點呢？真係唔多掂，攻勢仲少過對手，當中睇到球迷O晒嘴嘅，就係中堅菲爾鍾斯竟然兩次由右路走到左路開角球。唔好話費Sir，莫天才都未試過搵中堅開角球，最慘係唔見有咩效用，其中一次仲要近柱都唔過，嘥體力又嘥心機。<br>上半場踢得咁差，雲帥下半場即調費蘭尼入嚟，之後踢多十分鐘，換走埋莊尼伊雲斯，調入占士威爾遜踢雙前鋒，個陣由3-5-2轉番4-4-2，果然唔使一分鐘，就由費蘭尼射入。諷刺係，大家都知雲高爾幾咁鍾情3-5-2，即使輿論話唔啱紅魔，佢都唔肯就範，但呢場波聽講喺現場啲魔迷係咁起哄嗌4-4-2嘅口號，我求大俠真係估唔到雲帥聽到球迷叫囂先肯變陣，你話幾咁奇！<br></p><p>鬧完又讚法卡奧
</p><p>另一怪事就係法卡奧。佢上場對修咸頓連後備都冇，加上雲帥早前又話呢位哥倫比亞前鋒融入唔到隊波，外界都估計佢季尾租借合約一完就走人，但點估到佢呢場踢番正選之餘，仲要踢足九十分鐘，就算入唔到波，雲帥賽後都大讚佢踢得好。你話雲帥個標準一時一樣，仲唔係佢玩晒？<br>不過無論幾咁估佢唔到，紅魔呢場都三分落袋，佢梗係開心，賽後仲同一位肥仔球迷玩自拍，呢個「好假的肥仔」，同佢個樣仲要生得好鬼似。另外，有傳紅魔準備今夏用一億鎊買皇馬翼鋒加里夫巴利，據聞迪基亞會作為交易嘅一部份，賣門神？我求大俠覺得流料居多。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>