<html><header><meta charset="utf-8"><title>體壇拾趣：一線鷹十二連勝挫公牛</title></header><body><h1>體壇拾趣：<br>一線鷹十二連勝挫公牛</h1><p>一線鷹繼續高飛！打整體合作、有「東岸馬刺」之稱嘅鷹隊，上周六作客有MVP戴歷路斯（Derrick Rose）坐鎮嘅公牛，都照贏107:99，強勢已經延續到十二連勝，更加以超過八成勝率放甩東岸其他球隊。</p><p>高華三分九射七中
</p><p>今季鷹隊實力真係好平均，除咗曾經入選明星賽嘅中鋒賀福特（Al Horford）同大前鋒米爾沙（Paul Millsap）一路保持住水準，控衞泰亞古（Jeff Teague）今季又進步咗唔少。今場對住公牛，就輪到射入廿四分嘅後衞高華（Kyle Korver）彈出。<br>呢位三分射手出名射波準，今場喺三分線只係起手九次，佢就入咗七球畀大家睇。唔只咁，攻守兼備嘅佢其中一球仲係喺自己半場出手block咗占美畢拿（Jimmy Butler）嘅上籃，之後同隊友打個快攻，就搵到個靚位輕鬆入球wide-open三分，真係好波又有腦。唔講唔知，鷹隊啱啱打咗四十一場常規賽，高華嘅三分命中率原來有成53.6%咁高，係NBA史上最勁嘅上半季紀錄。<br>最近呢十二場勝仗入面，幾支東岸前列球隊包括被捧為冠軍大熱嘅騎士、巫師、速龍同公牛，統統都係鷹隊嘅手下敗將；喺今時今日嘅東岸，究竟仲有邊隊係佢哋對手？</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>