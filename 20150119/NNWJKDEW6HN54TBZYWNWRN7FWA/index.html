<html><header><meta charset="utf-8"><title>康樂大廈：霍大班降班？ - 何淑茵</title></header><body><h1>康樂大廈：霍大班降班？ - 何淑茵</h1><p>長和重組最令我感興趣是新公司的人事安排，從董事名單來看，核心老臣子都全部成功過渡，但幾乎無傳媒提及的是「打工皇帝」和黃董事總經理霍建寧（Canning）疑被降le，在新長和入面，霍大班仍是董事總經理（簡稱MD），但中英前面多了兩粒字（母）「聯席」（Co）。試問當今世上，仲有邊個可以同Canning聯席？原來係大公子李澤鉅（Victor），佢做co-MD之餘，繼續做長和副主席。<br>Canning名符其實是老臣子，加入長江近三十六年，一九八四年升做和黃執董，Victor當時仲喺美國讀大學，翌年先加入長實。一九九三年霍建寧升le做大班，兩年後Victor才升做和黃執董，又等到九九年先坐上和黃副主席。有參與過和黃十年前一宗大型收購的banker形容，鉅、霍兩人坐低傾刁時，都係由霍一輪嘴講晒，鉅少偶爾點頭示意，但不會搭嘴。<br>李嘉誠宣佈重組當日，話要鋪好條軌給李澤鉅接棒，還意味深長話：「（自己退休後）我相信我哋（在場）呢度高層個個都喺度」，似與老臣子傾好數全部留低，但澤鉅係咪都咁諗先？<br>Victor屬龍，又係獅子座，注定是強勢獨裁的領導者，據聞多年來佢主力長實及長建，和黃就由Canning睇場，所有高層都知最後話事係李嘉誠，所以一直相安無事。不過咁，Victor坐正之後如何與牙擦擦的霍建寧相處，將是中環花生友最期待的戲目。</p><p>何淑茵<br>mailto:noelsyho@gmail.com</p></body></html>