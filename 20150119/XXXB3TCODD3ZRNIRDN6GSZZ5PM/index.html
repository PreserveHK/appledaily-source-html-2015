<html><header><meta charset="utf-8"><title>Trader物語：亂世佳股 - 張士佳</title></header><body><h1>Trader物語：亂世佳股 - 張士佳</h1><p>投資最忌就係市場主旋律急速改變，難以捕捉主調，不過近期就是多事之秋，睇少兩眼，隨時都會出事。瑞士央行上周四突然宣佈，放棄已維持三年多的瑞郎兌歐元上限，大量瑞郎買盤入市，有投機的，亦有大量來自斬倉盤的，令瑞郎兌美元及歐元曾飆升三成，創下主要貨幣的波幅紀錄。<br>至周五傳出多間環球外滙交易商，因未能於瑞郎脫鈎之時，為「爆孖展」客戶即時斬倉，令客戶欠下巨額債務，亦隨時變成交易商的壞賬，甚至有交易商因此而倒閉。雖則旁觀者可以「食住花生睇好戲」，滙市交易商洗牌好似與股票投資沒有直接關係，但一次大規模及跨國發生的爆倉事件，我認為會非常影響投資者承受風險的意欲，令部份股票投資者選擇risk off，不可掉以輕心。</p><p>高息股疑似翻叮</p><p>上周五收市後，中證監表示經過調查後，發現中信証券（6030）、海通證券（6837）及國泰君安存在違規問題，採取暫停新開融資融券賬戶三個月的行政措施，另有五間中大型內地證券行受警告，意味未來內地券商融資業務將趨向收緊，資金供應或轉向，不利A股短期走勢。若今天A股ETF陰燭跌穿上周低位，可考慮先減磅，稍後才再作打算。<br>中資金融股一直為今次升市的中流砥柱，現時中證監出手，短線點都要回吓氣，而濠賭及內房表現更差，濠賭股自習近平訪澳後未好過，內房股就每日都有物業被封鎖，又不作解釋，完全無路捉。或者各位會問，咁資金會唔會轉番去炒細價股呢？上周尚有一個主調變化，施政報告宣佈，投資移民計劃，手起刀落，講完翌日就落閘，又係無先兆。自二零一零年政府剔除物業為投資移民認可資產後，大部份個案都把資金投放到金融市場，而細價股為受歡迎類別之一。這次細價股被斷部份水源，未來走勢亦難以預計。<br>市場咁亂，同時歐洲及內地則傾向印銀紙，瑞士央行減息至負0.75厘，但瑞郎仍然被買爆，以及美國十年期債息低見1.8厘，可見市場求保值保本的心態極重，我認為業務穩定又有息派的公用股及REITs隨時變回市場主角。睇番電能（006）同領匯（823）幅圖，就見到資金不斷流入，本來兩隻都係我愛股，但股票股息率已跌到3.3厘左右，假如爆多一成上去，息率就會跌到3厘以下，作為收息資產，非常唔吸引。<br>再者本地樓市不斷破頂，根據過往經驗，REITs的走勢會從後跟上中原城市領先指數。所以我會選擇一些二、三線REITs去作短期主力，例如商場主要座落於民生區域的置富（778），穩陣程度只是略差於領匯，現時股息率仍有4.7厘，若果升多兩成，息率才跌穿4厘，水位較多，防守力也不弱，本周一於考慮轉入置富。<br><br>張士佳<br>註：筆者持有領匯。</p></body></html>