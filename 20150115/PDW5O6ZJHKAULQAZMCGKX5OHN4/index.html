<html><header><meta charset="utf-8"><title>江希文被打嚎哭：想離開恐怖環境</title></header><body><h1>江希文被打嚎哭：想離開恐怖環境</h1><p>現年43歲的江希文為63歲資深大律師兼全國政協胡漢清未婚生女，可是囡囡仍未滿兩歲已緣盡分手，江希文被指控霸佔胡家豪宅及苛索巨額養女費；然而，事件昨日峯迴路轉，她左腹半呎長瘀傷的相片曝光，疑被打的江希文接受本報電話訪問，坦言已經報警處理，還大爆被人用粗口辱罵「臭X」，身心受創的她想盡快離開恐怖環境，嚎哭說：「我好驚，好冇天理，繼續落去我會黐線！」</p><p>江希文與年長二十年的胡漢清於大前年底奉女訂婚，囡囡至今近兩歲，但二人仍沒註冊，上周胡漢清宣告已分手兩個月，與江希文母女仍同住沙宣道四千呎胡宅但分房瞓，有傳江希文出辣招霸佔胡宅，要求胡漢清租南區豪宅給兩母女住，令外間以為女方金錢至上。昨日江希文左腹半呎長瘀傷相片曝光，令全城譁然，去年九月被打的江希文，昨開腔接受本報電話訪問，聲淚俱下作出大反擊。</p><p>反擊保護自己</p><p>問到是否被打？江希文喊着說：「我好驚，唔敢講，俾人推撞落枱，前幾日報咗警，警方話記錄在案。之前我唔想搞大件事，但俾人作好多假嘢誣衊我，好冇天理。」為甚麼被人打？江希文嘆氣：「佢脾性好多人知，乜都要聽佢講，控制慾好強，你有自己意見佢就爆發，點可以咁？我唔係工人唔係奴隸，超出容忍底線，好恐怖好恐怖好恐怖！如果再繼續落去我都會黐線，希望件事快啲完結。」受到暴力對待的她挺身而出說：「勸女性唔好容忍，保護自己最緊要，人生苦短，就算我聽日有乜事，有人搞我都好，今日有一口氣都要講出嚟，我驚佢搞我、BB、屋企人，呢個人真係好恐怖！」<br>此外，對於被指控貪錢霸佔胡宅，將胡漢清與前妻兒子的房霸做BB房，又將私人電腦擺廚房霸佔，江希文呼冤：「BB床係佢個女嘅舊床，係佢攞嚟擺喺個仔間房，電腦擺喺廚房偏廳張枱，大家食飯睇住當電視。我乜錢都冇攞過，點樣同個女離開？我邊有話要買樓，租屋咋，但租屋錢都冇點搬？佢畀嘅錢完全唔足夠租正常屋，攞槍指住我都冇能力搬。」問每月有多少家用？她坦言：「一定冇六位數，有就唔使咁慘，工人一早都冇，畀佢鬧走咗。我都係揸番自己架舊車。」點解不回娘家住？她說：「家姐（江欣燕）都住緊，又好多貓，女有鼻敏感，唔係最適合嘅地方，而且冇房要瞓梳化，長期唔係辦法。」</p><p>雖然與胡沒註冊，但育有一名女兒，分手有很多事要處理，江希文說：「呢件事去咗律師度，搞緊贍養費，唔想講太多，希望大家明白我處境，𠵱家我好徬徨，我都好想離開，希望對方盡快畀合理贍養費，畀空間大家行，我知道佢都唔想對住我，佢呢幾日冇返屋企。」有否第三者出現？她說：「唔知，但佢唔想我返香港，如果老公錫你，點解唔想一齊住？」</p><p>囡囡攬住安慰</p><p>有指江希文曾被人用粗口辱罵，她委屈說：「佢鬧我『臭X』，少少唔滿意咪粗口鬧你，唔想BB喺咁環境下成長，BB開始學講嘢，我唔想佢聽到粗言穢語，唔想對佢有陰影。去英國之前好好，去咗英國好唔同。唔知點解變成咁，你問番佢，完全唔似屋企人，好似打佢工，有乜事炒你魷魚。」問對這段感情是否後悔？她再泣不成聲說：「最大安慰係個女，佢好生性，佢見到我喊，佢攬住我講『媽咪，OK！』由英國到𠵱家都相依為命，我生BB佢都冇嚟英國，點解人哋大肚咁，我就咁？𠵱家只想好好哋養大囡囡，有安定生活已經滿足，唔理大家評價。」<br>採訪：皓騫</p></body></html>