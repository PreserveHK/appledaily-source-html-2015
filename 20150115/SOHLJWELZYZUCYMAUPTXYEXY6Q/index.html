<html><header><meta charset="utf-8"><title>岑潔儀誕7磅仔餵人奶博收身</title></header><body><h1>岑潔儀誕7磅仔<br>餵人奶博收身</h1><p>岑潔儀（Zoey）3年前嫁給馬來西亞富商Dixon，一直過着少奶奶的生活，不過她並未有全身而退，為興趣繼續接拍港視劇。上星期吹起港女風，Zoey在微博留言指買不起衣服是自己的問題，鼓勵港女讓自己變得值錢，名牌論一出即惹來網民狂轟。不過，積極正面的Zoey隨即收拾心情準備生仔，前晚在老公Dixon的陪同下，手挽手到港安醫院準備剖腹生B。<br>岑潔儀在昨日凌晨時分開刀產子，誕下7磅麟兒，母子平安，昨午Zoey接受本報記者電話訪問時精神奕奕，她說：「好順利呀！我開刀，係半身麻醉，基本上成件事發生我都係知道，咁所以係好難忘，一出嚟喊第一吓，真係感動到流眼淚。」Zoey表示會選擇餵人奶，除了為BB好，還可以快速收身，她說：「生完餵人奶，想佢健康啲，生完之後已經餵咗3次，一步一步嚟。」</p><p>富貴老公剪臍帶</p><p>提到富貴老公Dixon，Zoey甜到漏說：「先生喺隔籬好興奮，因為佢一直陪住我喺產房，拖住我同我一齊緊張，佢仲有剪呢個臍帶，所以佢都好期待。」Dixon之前自爆準備了一份神秘禮物獎勵Zoey，她說：「冇呀！最緊要大家身體健康，物質上嘅嘢其實都唔需要，健康幸福就心滿意足。」Zoey透露兒子已經揀了英文名，中文名則由老爺奶奶改，她說：「我哋揀咗幾個英文名同BB講，一講到Damian佢就踢得好犀利，所以我哋用呢個名，係佢自己揀！」<br>Zoey表示生仔後，仍堅持要做靚媽，她說：「生之後我會乖乖哋坐月。不過，生之前都仲好貪靚，要敷mask，按吓身，洗埋個頭，我先入醫院，都係要保持靚狀態。」<br>採訪：楊潔雯</p></body></html>