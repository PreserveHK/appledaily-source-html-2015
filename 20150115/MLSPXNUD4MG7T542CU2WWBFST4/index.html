<html><header><meta charset="utf-8"><title>隔牆有耳：手機黨橫行　唔怕悶親人 - 李八方</title></header><body><h1>隔牆有耳：<br>手機黨橫行　唔怕悶親人 - 李八方</h1><p>【篤芒區】<br>由於政府喺施政報告公佈前，幾乎放風公佈晒所有「新政」，搞到噚日坐喺議事廳嘅官員同議員，聽到梁振英宣讀大部份「舊聞」時都覺悶，唔想睡相俾傳媒影到，玩手機就係抵悶嘅另一妙計，難怪噚日手機黨力壓各黨成立法會最大黨。下個月就要發表財政預算案嘅財政司司長曾俊華，攞住部手機偷偷喺枱底係咁look，見佢低頭睇得好入迷，八方都好想知佢睇緊乜鬼？民建聯蔣麗芸就攞住手機左度右度，原來係用嚟拍低噚日議會實況，仲一馬當先好快咁放晒上網。</p><p>而石禮謙、謝偉俊、田北俊、鍾國斌同張宇人，仲同一時篤手機，其中廿蚊張一度睇BB相睇得好入神，佢話係佢嘅心肝椗寶貝孫嚟㗎，由於啱啱有新相火速送到，乖孫最新玉照喎，梗係睇遲幾秒都唔得啦！</p></body></html>