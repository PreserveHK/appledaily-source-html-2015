<html><header><meta charset="utf-8"><title>情人節專輯：娛圈小夫妻情人節愛鬥氣</title></header><body><h1>情人節專輯：娛圈小夫妻<br>情人節愛鬥氣</h1><p>情定今生。<br>由情侶昇華成夫妻並不簡單，同於去年出嫁的袁彌明和楊洛婷，將要度過婚後第一個情人節。兩對新婚夫婦大耍花槍晒幸福，袁彌明獲老公林雨陽爆幸福宣言，自願當一世「勞工」。楊洛婷與老公黃天翱邊嘆西班牙菜，邊互相搞笑鬥嘴。將成人夫的「港版半澤」陸駿光則與圈外未婚妻茵茵在韓國浪漫滑雪，迎接婚前最後一個情人節。<br>撰文：比華利</p><p>【袁彌明老公=勞工】</p><p>袁彌明：34歲<br>林雨陽：38歲<br>拍拖幾耐：1年半<br>結婚日期：2014.12.27</p><p>做了個半月人妻的袁彌明，與「謎網」行政總裁老公林雨陽今年首度以夫妻身份過情人節，甜蜜程度有增無減，兩人日前拍拖遊中環嘉年華，童心未泯大玩機動遊戲，坐上旋轉木馬和碰碰車即勾起他們的童年回憶，林雨陽還做「銀神」落力為愛妻擲公仔，結果滿載而歸。袁彌明縱使已找到人生路上的白馬王子，騎旋轉木馬時仍與老公手牽手。狂玩一輪機動遊戲熱身後，他們便轉玩溜冰，袁彌明坐在溜冰椅，任由老公林雨陽推着她在冰上滑行，兩人玩到攰又買棉花糖醫肚，還互餵冧對方，最後情深咀嘴甜到漏。</p><p>匿埋過二人世界</p><p>升呢人夫的林雨陽日前在facebook留言：「老公，其實是勞工。」同時貼上疲倦樣子公仔，非常抵死，林雨陽無奈說：「老婆係老闆，老公係勞工，我係冇人工嘅勞工。」袁彌明反駁：「你咁同我計，咁畀你一毫子一個月啦，其實我哋結咗婚，佢都冇畀家用我，又冇附屬卡。」夫婦即場耍花槍，袁彌明投訴老公起身唔幫手執床鋪，林雨陽知衰：「我犯咗每個男人都會犯嘅錯。」兩人婚後首個情人節會考慮匿埋屋企二人世界，林雨陽口口聲聲要平淡度過：「情人節留番畀未結婚情人，我哋唔想去搶高啲物價。」袁彌明有夫萬事足，她自爆會親自炮製住家菜慰夫。</p><p>【楊洛婷甜嗒心形扒】</p><p>楊洛婷：33歲<br>黃天翱：33歲<br>拍拖幾耐：8年<br>結婚日期：2014.12.12</p><p>楊洛婷和Dear Jane主音歌手黃天翱（Tim）去年十二月在夏威夷成婚，新婚夫婦迎接第一個情人節一如以往繼續鬥氣。鏡頭前楊洛婷和Tim恩愛非常；鏡頭後楊洛婷全程主導，Tim扮作言聽計從，有時說話又毫不客氣，場面搞笑。<br>自稱是「黃C9」的楊洛婷信奉回教，知道Tim鍾意食豬，便帶老公去西班牙餐廳食頂級黑毛豬，她說：「雖然我係回教，但係我都會畀我另外一半食豬肉，我知佢好鍾意食黑毛豬，所以嚟間西班牙餐廳，但係佢都好錫我，冇叫到豬肉畀自己食！」Tim百般遷就，黃C9心花怒放，Tim直認在情人節準備了一連串驚喜。</p><p>蝦碌落糖扮好味</p><p>提到驚喜，黃C9突然無明火起，她笑着跟Tim說：「不如你講下第一次煮牛扒畀我。」Tim說：「情人節買咗啲好靚嘅和牛去煎心形牛扒，之前我媽同妹煮完嘢食，將鹽同糖倒轉擺，所以嗰日食嗰啲嘢全部都好sweet。」黃C9忍不住說：「因為佢第一次煮嘢畀我食，要扮好好味呀！但我都係忍唔住去廚房睇。」<br>之後黃C9繼續狂數說：「真係唔送好過送，八年前情人節送咗個水晶牌子禮物，見到個盒我好開心。」Tim說：「係呀！一隻米奇老鼠頸鏈。」楊洛婷搶答：「我哋就係間舖頭出面嗌咗一場交，然後我refund咗呢份禮物，因為我覺得點解會買份咁幼稚嘅禮物送畀我？我咁大個人，點解會買啲咁小朋友嘅頸鏈畀我，第一年情人節係幾難忘。」<br>撰文：楊潔雯<br>場地：Viva Ana Tapas and Wine Bar</p><p>【陸駿光雪山影婚照】</p><p>陸駿光：37歲<br>茵茵：27歲<br>拍拖幾耐：3年多<br>結婚日期：今年8月</p><p>「港版半澤」陸駿光將於今年八月與圈外女友茵茵拉埋天窗，雖然港視藝員合約快完，但他性格樂觀，最近更獲贊助到韓國拍攝婚紗照，並順道預祝情人節兼自己的三十七歲生日，可謂一舉三得。他笑說﹕「我哋拍拖三年幾，講好節日唔送禮物畀對方，寧願留番啲錢去旅行。」<br>陸駿光首次到韓國旅行，除品嚐韓式石春燒烤外，還有去滑雪，但因「雞同鴨講」搞出好多烏龍事，他說﹕「初時唔知要買pass先可以坐纜車上雪山玩，搞咗一輪又要落山買pass。好彩我生日有優惠，買飛時有人同我唱生日歌，好開心。」陸駿光皮膚黝黑，還以為是運動健將，但原來對滑雪一竅不通，還要女友教他，他說﹕「我跌到pat pat好痛呀，好彩最後都學得識，最開心係臨走前一個鐘落雪，好浪漫。」<br>撰文：嵐山</p></body></html>