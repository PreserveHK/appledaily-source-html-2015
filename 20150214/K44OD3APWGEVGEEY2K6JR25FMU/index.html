<html><header><meta charset="utf-8"><title>【繼續圍捕】發哥情陷朱古力　叉燒最愛食</title></header><body><h1>【繼續圍捕】發哥情陷朱古力　叉燒最愛食</h1><p>Q9</p><p>肉檔大家姐：你平時鍾意煮飯，有乜特別湯水？<br><br>發哥：買條鯇魚尾搭個嘴煎香佢，落湯加豆腐，加啲菜心拍嚿薑咁就得。</p><p>Q10</p><p>學生哥哥：我想問發哥鍾意乜零食，朱古力定係雪糕？<br><br>發哥：（笑晒）一定係朱古力啦，仲使問嘅，哎呀！</p><p>Q11</p><p>燒味天王：我想問發哥，燒味你鍾意食鵝髀定鴨髀呀？<br><br>發哥：兩樣都唔鍾意食。我想食叉燒，斬大嚿叉燒……</p><p>Q12</p><p>股壇阿叔：有冇炒股？可唔可以畀啲心水我哋？<br><br>發哥：我得兩股，炒嚟炒去都係嗰兩股。我又點會炒股呢，你都儍嘅！</p><p>Q13</p><p>懶瞓主播：我想問發哥你平時瞓幾多個鐘？<br><br>發哥：多數十點零鐘就瞓，六點鐘就起身，晏晝食完水果就眠半個鐘頭。</p><p>Q14</p><p>蛋撻王子：你撐酥皮定餅皮蛋撻？<br><br>發哥：兩個我都鍾意。（啜啜）</p><p>Q15</p><p>點心美眉：發哥你鍾意食乜嘢點心？<br><br>發哥：叉燒包最好食啦。</p><p>Q16</p><p>熱血狗主：發哥有冇養寵物？鍾意乜嘢動物？<br><br>發哥：我屋企有好多汪汪，香咗好多啦，剩番一隻。香埋呢隻唔養，心痛。</p><p>Q17</p><p>花檔話事人：我想問發哥，幾時開相展？<br><br>發哥：我諗住中央圖書館今年裝修，要出年先book到期，最快都要2016年。你畀啲心機等吓，佢裝修好，我會通知你。</p><p>Q18</p><p>學界車神：你好似好鍾意古董車，唔知你有幾多部？<br><br>發哥：賣晒啦，難養呀。整多過揸，幾辛苦呀。最古董係自己，自己揸自己。</p></body></html>