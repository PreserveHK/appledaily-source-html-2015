<html><header><meta charset="utf-8"><title>2月14日出世的馬場情人！</title></header><body><h1>2月14日出世的馬場情人！</h1><p>2月14號就係情人節，大家有乜節目呢？暫時冇情人嘅，馬場有個公眾情人，可以陪你娛樂一下。唔好誤會呀！所講嘅情人，係周日（15日）賽事一隻參戰馬「大情人」。<br>尾場嘅「大情人」估計會係大冷門，呢場焦點一定係雷神座騎「醒目名駒」，後駒上仗以旋風式後勁取勝，表現出驚人潛質，今次棄爭同日一級賽香港經典盃，捨難取易跑普通二班賽，屆時唔係大熱亦會係次熱。<br>不過大家唔好完全忽略「大情人」，隻馬報得呢場，絕對係特登安排，有其意思嘅。原來「大情人」生於2011年2月14日，即係情人節出世，佢嘅馬名相信來自呢個原因，揀情人節期間上陣，無非希望贏馬慶祝四歲生日。<br>睇番「大情人」上仗在港初出雖然跑第11名，但輸唔夠六身位，並非太差，熱身目的已達。剛周一隻馬突然彈草閘催谷狀態兼考頭罩及格，今次負磅大減、排二檔兼初戴頭罩出賽，咁多變數，就算贏唔到，咁冷嘅馬跑個位置，派彩都一定和味！</p></body></html>