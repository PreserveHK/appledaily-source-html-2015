<html><header><meta charset="utf-8"><title>花絮︰Hi-tech場館饗MJ迷</title></header><body><h1>花絮︰<br>Hi-tech場館饗MJ迷</h1><p>NBA明星賽係全球籃球迷嘅焦點，各大體育品牌都好落力宣傳，好似「一剔」咁，為慶祝「飛人牌」成立三十周年，就喺紐約搞咗個高科技籃球場（上圖），最好玩就係參觀者可以喺四組LED螢幕面前，重溫「波神」米高佐敦（Michael Jordan、小圖）98年「 The Last Shot」等經典場面。𠵱家炒到飛天嘅AJ（下圖），一剔亦會展覽晒全部二十九代系列，而且全部以珍珠白色為主調，波鞋迷見到一定流晒口水。</p><p>花絮︰A米紅酒浸浴講去留</p><p>各大NBA總經理都趁明星賽聚頭，所以賽前賽後都會有好多大型轉會；紐約人前鋒A史杜達米亞（Amare Stoudemire）就係其中一人，有傳紐約人想買斷佢合約，等佢可以自由身加盟具季後賽戰力球隊，A米日前就浸住紅酒接受訪問，話紐約人𠵱家戰績咁差，都唔係因為佢一個人嘅錯。據報，太陽就好想簽番佢，如果呢位32歲前鋒重返鳳凰城，有望重現番昔日最佳新秀風采啦。 </p><p>花絮︰入樽王卡達十五周年</p><p>明星周末派對被球迷批評一蟹不如一蟹，賽制改完又改，點知都係唔掂，特別係入樽賽，冇頂級巨星參加真係好影響叫座力。好彩有偉大嘅YouTube，等球迷不時回帶睇番昔日精采片段，好似飛人卡達（Vince Carter）二○○○年贏入樽賽，嗰種爆炸力都仲係令人津津樂道，不經不覺亦都已經十五年前嘅事，𠵱家打緊灰熊嘅卡達，如果參加今年嘅入樽賽，仲贏唔贏到班師弟呢？</p></body></html>