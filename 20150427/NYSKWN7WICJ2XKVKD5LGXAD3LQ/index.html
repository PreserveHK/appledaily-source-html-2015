<html><header><meta charset="utf-8"><title>異動空間：昏迷股暴升啟示 - 魏力</title></header><body><h1>異動空間：<br>昏迷股暴升啟示 - 魏力</h1><p>大落後滙控（005）終於搵到藉口炒喇！集團確認研究將總部遷冊離開英國，股價應聲急升，恒指突破二萬八收市。適逢A股回氣，中資股捱打令氣氛轉差，滙控此時轉勢猶如大師兄歸位，終可full team上陣應戰，有助港股本周向上闖關。<br>推介方面，有隻昏迷股近日離奇大成交狂升，賣盤指數12粒星（10粒星係滿分），就係威發國際（765）。四方面分析：一、市值，近日9毫子起步，升咗五成，市值仍僅4億元，距離殼價5億仲有不少水位，趁勢追入輸面極低。二、估值，傳統工業股一般10倍8倍PE，威發炒到52倍，crazy！但聰明錢入得場，必然知道日後公司會脫胎換骨，最大可能性就係賣盤，或者猛人入股。<br>三、派息，2012至14年連派三年特別息，令現金急跌至4,906萬元，盡派現金最着數自然是大股東，也反映公司無意擴展。四、管理層，主席潘少忠66歲，退休合情合理；兩名兒子年輕之餘學歷甚高，是否願意在傳統工業掙扎求全屬一大問號。以淨資產2億元加上5億元殼價，得出7億元市值目標（2.35元），仲有1蚊水位！<br><br>魏力<br> http://www.facebook.com/2012jason </p></body></html>