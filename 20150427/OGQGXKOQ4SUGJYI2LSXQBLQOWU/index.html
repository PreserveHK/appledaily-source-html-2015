<html><header><meta charset="utf-8"><title>葉家寶挑戰百萬富翁「想李嘉誠買亞視」</title></header><body><h1>葉家寶挑戰百萬富翁<br>「想李嘉誠買亞視」</h1><p>也許，這是葉家寶近月來笑得最燦爛一天。<br><br>「可唔可以畀我玩百萬富翁先？」家寶托一托眼鏡，信心滿滿的坐在鏡頭前迎接挑戰。或許他深信捧走一百萬，或可解決亞視出糧的燃眉之急。</p><p>面對十六條尖酸問題，家寶都有自己的獨特答案。原來家寶早前跟陳啟泰通電，對方提議在亞視熄燈前搞個《百萬富翁》慈善版，可惜未能解決版權問題。不過，家寶仍有意搞個山寨版，讓一班員工留下美麗回憶。<br>採訪：嵐山、馮國康</p><p>【$1,000】<br>為甚麼仍留在亞洲電視工作？</p><p>A：好愛亞視<br>B：唔愛TVB<br>C：未搵到工<br>D：可以經常見報<br>答案：A<br>家寶解讀：我鍾意亞視，但我要補充，係好鍾意亞視嘅員工，同一班有同一理念嘅人一齊工作好開心，我更加要留守喺度。</p><p>【$2,000】<br>葉一堅與葉家寶有甚麼親戚關係？</p><p>A：堂叔姪<br>B：堂兄弟<br>C：表兄弟<br>D：冇關係，只是同姓<br>（打電話）<br>答案：A<br>家寶解讀：佢個仔叫我做叔公，係咪應該係堂叔姪呢？總之葉一堅個仔叫我做叔公啦。因為葉一堅叫我做阿叔，佢個仔咪叫我做叔公囉。</p><p>【$3,000】<br>最近亞視邊個最紅？</p><p>A：王征<br>B：葉家寶<br>C：蔡國威<br>D：宮雪花<br>答案：C<br>家寶解讀：梗係蔡國威啦！《六合彩》咁多人睇，佢最近喺報紙成日見報，都算一個資深員工。王征話題多，但出鏡都唔夠蔡國威高，只係報紙多。</p><p>【$4,000】<br>最希望邊個成功買入亞視？</p><p>A：王維基<br>B：陳國強<br>C：徐小明與財團<br>D：黎智英<br>以上皆非，家寶解讀：陳國強冇乜可能啦，唔可以壟斷。但我覺得最好係李嘉誠，呢幾個人嘅實力都唔及李嘉誠，同埋佢係世界排名嘅亞洲首富。</p><p>【$8,000】<br>請問邊一位係歷屆亞視最好嘅老闆？</p><p>A：王征<br>B：林百欣<br>C：邱德根<br>D：冇個好<br>答案：B<br>家寶解讀：我同林百欣先生共事咗一段時間，食過佢嘅魚柳包，佢真係好關心亞視，亦都好愛亞洲電視，不斷注資嗰段期間做咗好多好成功嘅節目。</p><p>【$10,000】<br>如果時光倒流，最希望能制止那一件事發生？</p><p>A：空凳掟壽包<br>B：政總門外跳舞<br>C：岩布仙尼唱「生日歌」<br>D：誤報江澤民死訊<br>以上皆非，家寶解讀：如果可以時光倒流嘅話，我希望可以制止特首同行政會議成員唔發牌畀亞洲電視，我哋希望可以繼續服務香港市民。</p><p>【$20,000】<br>你心目中的亞視是甚麼？</p><p>A：良心電視<br>B：亞洲CNN<br>C：仆街，亞視嚟嘅喂<br>D：唔知乜嚟㗎<br>以上皆非，家寶解讀：湖南衛視有個《快樂大本營》，做得好成功好開心，所以我希望亞視都帶畀香港人開心同歡樂，係呢個高級嘅歡樂囉。</p></body></html>