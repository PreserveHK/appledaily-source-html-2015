<html><header><meta charset="utf-8"><title>與秋官齊聲否認不和劉松仁談爭女：最正畀晒佢</title></header><body><h1>與秋官齊聲否認不和<br>劉松仁談爭女：最正畀晒佢</h1><p>於無綫深宵時段重播的《大時代》，劇中一班老戲骨演技個個爐火純青，尤其是主角「丁蟹」鄭少秋和「方進新」劉松仁，令全城瘋狂緬懷「那些年」劇集有幾精采。不過人紅自然是非多，昨日有報道竟翻開40年前的舊賬，指秋官和松哥由77年《陸小鳳之決戰前夕》開始由戲內鬥到戲外，並為爭拍檔汪明荃暗地生積怨。</p><p>秋官：20幾年前打死佢
</p><p>一向鍾意講笑的秋官，昨日透過WhatsApp留言笑謂：「唔係結怨呀，係40年前打死咗佢呀！應該係20幾年前一拳打死咗佢！我同佢（松哥）冇乜嘢不和地方，係同西門吹雪不和之嘛，打到死為止。」<br>松哥和阿姐昨日在九展出席宣傳，松哥與秋官口徑一致說：「唔係呀嘛？我邊有咁巴閉呀我，冇資格同佢結怨，佢唔係同我，葉孤城（秋官飾演）係同西門吹雪之嘛。」談到爭同阿姐合作，松哥謙讓說：「冇得爭，你話佢哋合作幾多部，我得三部，仲要幾十年先一部，最正最後生畀晒佢，邊有得爭。」他表示與秋官雖然少聯絡，問有沒有約食飯？他說﹕「少，我哋唔夠佢班。被翻炒舊聞？冇所謂，得啖笑，觀眾又知，你同我都知係亂寫。」<br></p><p>松哥坦認最喜歡丁蟹</p><p>松哥強調與秋官沒有不和，還期望再次合作，但就拒拍《大時代》電影版，他解釋：「我唔鍾意重拍嘢，除非另外一部。」他坦認《大時代》最喜歡丁蟹這個角色，但不會要求加戲份「遲啲死」：「我邊有咁小器，我咁大量，韋家輝搵我拍時已知（六集戲份）。成個戲我最鍾意丁蟹，寫得最突出最特別，由呢個人物帶起成個戲。」阿姐則說：「冇呀，問佢哋啦，我點知箒。」當年《大時代》編審曾謹昌昨亦在電話中否認：「大家一開始就知道大家戲份係點，如果松哥唔死，青雲條線又點走出嚟？」<br>採訪：嵐山、魯吉</p></body></html>