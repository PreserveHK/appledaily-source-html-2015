<html><header><meta charset="utf-8"><title>情陷夜中環：緣起 - 葉朗程</title></header><body><h1>情陷夜中環：緣起 - 葉朗程</h1><p>大約兩、三個星期前，午飯時間出現一段小插曲。那天要準備下午一個presentation，臨時有些資料需作改動，惟有犧牲午飯時間「埋尾」。秘書出去食晏之前，問我：「使唔使買啲嘢返嚟畀你？」我話唔使，之後佢就出咗去。<br>呢個秘書，都唔識點形容佢，因為太typical。十個中環OL，九個都係佢咁嘅款。靚靚女女，但又唔係靚到「嘩」一聲嗰啲；有時巴巴渣渣，但係又唔會巴渣到你頂唔順；咁當然有唔少黑口黑面嘅時候，但係又未至於會黑口黑面到冇大冇細。<br>話就話係普通一個OL，但她有個優點，頗值得表揚的：細心。或者應該咁講，大家已經共事一段時間，佢唔多唔少識得read我。有時候我唔係好知自己想點，佢反而會睇得通，呢份默契令我有時幾欣賞佢。那次lunch time的小插曲，就是一個好例子。</p><p>說話技巧　從小學起</p><p>她吃完午飯回來，輕敲房門兩下。我看見她站在門口，拿着一個膠袋，內裏隱約是一個膠盒物體。這時我才意識到，原來自己有少少肚餓，no，其實係好鬼肚餓，她果然了解我。看見她拿着那個膠袋，再加上那件白恤衫又好似扣少咗粒鈕，意態撩人，我真係對佢有少少愛慕，內心又有幾分感動。普通一個小秘書，就在剎那間，蛻變成一位拯救飢餓老細的小天使。<br>但現實世界是沒有天使的，當她走入來，放低食物之後，我的愛慕與感動一掃而空，因為她說了一句，我不是太能夠接受的話：「頭先食剩㗎，畀你。」我嗰刻冇講唔該或者多謝，唔係專登唔講，而係我真係思考緊，到底我應該畀乜嘢反應。她沒有等我思考完，就轉身離開。<br>唔介意食人哋食剩嘅嘢，但係嗰句「食剩畀你」真係有問題。同一意思，是不是可以有更好的表達方法呢？例如，「打包咗啲嘢畀你食」，既沒有講大話或改變原意，又讓人聽起來舒服一點，不是更好嗎？<br>我是在一個講錯少少嘢都會俾人鬧到飛起嘅家庭長大，所以對「說」的技巧和「話」的內容特別講究，唔使問，肯定係童年陰影。要我數出細個因為講錯嘢而俾阿爸阿媽鬧嘅例子，數到下年都未數完。可能阿爸阿媽睇咗呢篇文章，都會好驚訝，或者好內疚，原來細個鬧我嘅片段，我到𠵱家都記得咁清楚。要我數晒出嚟就無謂啦，我只想重提其中一段畫面。強調，是比芝麻綠豆還要小的一件小事。<br>也忘記是幾多年前，永安和先施還是香港兩大百貨公司的時候，父母在其中一家百貨公司的男裝部，買咗好多件樽領線衫。因為那些樽領線衫正值大減價時候，所以百貨公司有甚麼顏色他們就買甚麼顏色，差不多每個顏色的大中細碼都買齊。「媽咪，點解買咁多嘅？」平到暈嘛，一陣間同Auntie Carrie食飯，提我畀兩件佢。「唔係男裝咩？Auntie Carrie唔係應該着女裝咩？」Auntie Carrie咁嘅身形實啱着啦，媽媽一邊掃樽領線衫一邊說。<br>之後，我們跟Auntie Carrie吃飯，吃完飯一起到停車場取車。爸爸一開車門，我就一個箭步飆到後座，拿出剛才爸媽其中一袋戰利品，然後撲向Auntie Carrie。「媽咪買畀你㗎，佢話見咁平先買㗎。男裝嚟㗎，不過媽咪話你實着得落。」那一刻，我很有成功感，因為不用媽媽提醒，也記得做她吩咐的事。<br>回家的車程，我坐在後座，爸媽坐在前面。「你知唔知自己頭先講錯嘢？」媽媽說，回頭望我一眼。我幾時講錯嘢？「送禮物畀人，唔使話畀人聽係平定貴，因為呢啲係心意。有心意，幾貴都會買；冇心意，幾平都冇用。仲有，你話Auntie Carrie着得落男裝，係會令佢開心定唔開心？你自己諗吓。」明明係你頭先咁講，我跟你講一次啫，我忍着委屈的眼淚。「你同我講Miss Lee好乞人憎，咁媽咪會唔會同番Miss Lee講？」小學都未讀，已經上咗人生第一堂public speaking。閂埋門，講乜都得；對住人，講嘢之前要諗，諗人哋聽到之後會有乜嘢反應。<br>上到中學，層次更高，唔單止學what to say，仲要學how to say it。中一的時候，除了英文堂，每周還有兩節的colloquial lessons，即是類似英語會話堂，老師是位神父，叫Father McCarthy。對他的印象是，脾氣火爆，性格執着，但有時候執着也有執着的好處，尤其是表達自己這方面的執着。<br>其中一堂，Father教我哋，有時要盡量避免用negative words，例如cannot和should not，我嘗試中英夾雜地概括一次。「You cannot join us for football until you finish your homework，呢句用咗cannot，成句聽落會似一個instruction；You can join us for football after you finish your homework，呢句冇用cannot，雖然係表達緊同一個意思，但係成句聽落就會似一個option多過instruction。」一段資料，可以有千變萬化嘅delivery方法，中學要學，大學要學，出來社會每天都要學，學怎樣package your message。<br>經常覺得自己幸運，因為很多人生道理，在小時候已經開始有機會學，讓自己有比別人更多的時間去不斷琢磨和練習。近來看到不少新聞熱話，也跟「失言」有關。因為失言，有演員在頒獎禮上被評低俗，有補習天后的廣告被指功利，有劍橋博士在訪問後被批反智。</p><p>心地好　失言也是美</p><p>雖然演員和補習天后也是公開地表達了一些「閂埋門」先講得嘅意見，但起碼他們的出發點不是壞的，而從另外的角度看，可能更有其可愛和可取的地方。出發點三個字，用佛家的語言表達，就是「緣起」。佛家看緣起，看得比任何東西都重。至於劍橋博士的緣起，根本是要侮辱一班為真正民主出力出汗出血的學生，沒有可愛，沒有可取，只有可恥。結果是，不但侮辱了其他人，也侮辱了自己的學歷和地位。出發點不好，說甚麼也是髒話，狗口永遠長不出象牙，就是這個道理。<br>吃完秘書的「餸尾」，想到公司樓下買杯茶，在公司的另一邊撞到一位叫Matthew的同事。好忙呀？Lunch都唔出去食？Matthew 問。「係呀，陣間有個presentation嘛。」個珍珠雞得唔得呀？「Ok呀。」我都係啱啱先知你鍾意食珍珠雞。「吓？你又知？」頭先我哋去飲茶嘛，Nicole（我秘書）問我哋食唔食珍珠雞，我哋都冇人舉手，佢都話要叫，然後逼我食咗一嚿。原來自己怪錯人，no，不是人，是「拯救飢餓老細的小天使」。<br>上個星期三好像是甚麼國際秘書日，我買咗兩張coupons畀Nicole，請佢去六星級酒店做spa。對住我呢啲成日覺得人哋講錯嘢嘅神經質老細，佢有需要relax吓。<br>一個人只要心地好，失言也是種缺憾美。<br><br>葉朗程</p></body></html>