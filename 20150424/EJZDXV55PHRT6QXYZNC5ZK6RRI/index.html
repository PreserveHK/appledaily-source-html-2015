<html><header><meta charset="utf-8"><title>魚樂無窮：大時代下的滄海遺珠 - 唐牛</title></header><body><h1>魚樂無窮：大時代下的滄海遺珠 - 唐牛</h1><p>港交所（388）揸fit人李小加接受傳媒訪問時透露，交易系統密謀升呢，準備應付5,000億成交。嘩！成交咪仲有一倍以上增長空間？真正大時代，似乎仲未來臨。<br>小加唱好成交，帶挈港交所再創新高，連帶一眾本地券商股亦大炒。中港兩地互聯互通，主要為上市公司服務嘅財經公關，其實亦豬籠入水，事關服務範圍由原來市值30萬億嘅港股市場，擴闊至60萬億嘅A股市場，本港唯一嘅財經公關公司皓天財經（1260），準備一飛沖天！<br>顯然皓天亦睇到呢塊肥肉，近日進行連串動作︰公司先將投資用嘅優先票據沽出，套回1.6億銀，然後又宣佈上市以來首次批股活動，集資4.2億銀，三扒兩撥拎咗6億銀返嚟，究竟所謂何事？原來用嚟建立O2O金融服務移動網絡專業服務平台——皓天雲，成功與互聯網+呢個熱爆題材拉上關係，果然係公關高手！<br>皓天概念十足，底子亦豐厚。現價市盈率14倍，市賬率3.6倍，內地同業藍色光標，市盈率43倍，市賬率6.9倍，皓天兩個指標，分別大折讓七成及五成。再講，皓天市值廿億左右，只係藍色光標嘅5%，深港通即將開波，皓天夠晒資格升呢，屆時北水肯定搶到甩轆！受批股消息影響，皓天埋單插水12%，但依然穩守批股價。結論係乜？新一輪升浪最後上車機會囉！<br><br>唐牛<br> https://www.facebook.com/tongcow88 </p></body></html>