<html><header><meta charset="utf-8"><title>專家論勢：六神無主繼續炒</title></header><body><h1>專家論勢：六神無主繼續炒</h1><p>港股仲未捨得升穿二萬八際，恒指呢幾日升唔上，又跌唔落。反觀內地股市，當上個星期五，中證監開口話控制孖展，大家都似為個市要回之際，人行星期日就嚟個降準，劇情峯迴路轉，搞到星期一開市嗰時，大家都有啲六神無主，但之後就當乜事都無發生過，繼續炒。<br>事實上，滬綜指升吓升吓，唔覺唔覺升穿完4000點，再穿4200，《人民日報》仲要幫手唱好，話4000點只係牛市嘅開始，仲話唔存在泡沫！個市再穿埋4400點。難怪筆者一位分析師朋友講笑話：「而家邊有人睇年報，識睇梗係睇《人民日報》。」其實，滬綜指過去半年時間，由唔夠2500點到升穿4400點，升幅超過七成，但點解阿爺都仍唔想畀佢跌？<br>睇返今年中證監審批新股情況，明顯有加快迹象，至今已有4批獲得放行，數目達到98家，有傳中證監於短期內再會公佈新一批新股批文，預計數目將有30家，令在短短四個月內，獲批上市新股達過百家。<br>阿爺似有意以資本市場作為配合其寬鬆貨幣政策的手段之一，以便協助企業在市場融資。<br><br>流氓</p></body></html>