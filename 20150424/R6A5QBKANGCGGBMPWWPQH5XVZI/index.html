<html><header><meta charset="utf-8"><title>中環在線：耀才股價創新高郭Sir密密沽貨 - 李華華</title></header><body><h1>中環在線：耀才股價創新高<br>郭Sir密密沽貨 - 李華華</h1><p>恒地（012）主席李兆基嗰邊係咁增持，耀才證券（1428）嘅大隻佬股評人郭思治（郭Sir）呢邊就不停減持。<br>今個月復活節長假期之後，港股喺大成交下爆升，耀才證券當然受惠，耀才股價喺長假期前只得1.57元，噚日升到3.75元創上市新高，短短12個交易日，累升1.4倍，市值跟住升，難怪耀才老闆葉茂林早前開心到生日要派錢。<br>郭Sir見機不可失，亦密密沽貨套現。根據聯交所資料，佢呢個月4度沽貨，最低2.2元，隻股一路升，佢就一路沽，本周二以平均價3.43元再沽，4次減持合共套現421萬元。唔知郭Sir會唔會好似一般散戶咁，後悔自己沽早咗，有啲耐性嘅話，就可以喺高位沽，𠵱家好似賺少咗。<br>不過佢仲有40萬股，噚日市值150萬元，可以慢慢搣。</p></body></html>