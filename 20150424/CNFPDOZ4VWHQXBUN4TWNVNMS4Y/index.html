<html><header><meta charset="utf-8"><title>中環在線：自撐「三萬點論」四叔高位頻掃貨 - 李華華</title></header><body><h1>中環在線：自撐「三萬點論」<br>四叔高位頻掃貨 - 李華華</h1><p>恒地（012）主席李兆基（四叔）前日話，如果政改方案得以通過，恒生指數可以升上29000至30000點，佢應該已經買重一邊，力撐自己呢個「三萬點論」，否則，佢上星期五都唔會喺高位掃入恒地與新地（016）股票喇。<br>四叔成日話買地產股好過買樓，近年亦身體力行，密密手增持恒地與新地股票。根據聯交所資料，佢上周五又斥資1,450萬元，掃入24.5萬股恒地，平均價59.176元，相對之前佢主要喺40至55元增持，屬於高位，恒地喺2008年最高都係見64.7元。<br>同日，佢亦斥資2,509萬元，買入新地20萬股，四叔舊年年初開始不停增持新地，買入價介乎100至120元，上周五佢以平均價125.474元再買。越買越貴，佢都照買，佢對後市真係信心十足，不過佢曾經自嘲係「冒牌股神」喎！</p></body></html>