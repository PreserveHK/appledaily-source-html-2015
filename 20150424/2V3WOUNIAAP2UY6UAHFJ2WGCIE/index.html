<html><header><meta charset="utf-8"><title>大肚Whitney陪繼子女玩跳樓機</title></header><body><h1>大肚Whitney<br>陪繼子女玩跳樓機</h1><p>【紅磡】今年23歲嘅盛女Whitney，前年同「模媽」Mia（陳靜儀）前夫莊家傑閃婚，上年6月生咗個8磅肥B Chalmers，兩個月前宣佈再度有喜，兩年抱兩，夠晒好生養！<br>日前本報發現陀住4個幾月肚嘅Whitney，帶埋未夠1歲嘅囝囝、奶奶、老公，仲有老公同前妻Mia生嘅一對仔女，去紅磡廣場一間酒樓飲下午茶，之後再到附近冒險樂園喪玩，三代同堂玩足一個下晝，超級開心。<br>當日下晝兩點幾，仍未見肚嘅Whitney喺酒樓坐低就攞住點心紙狂揀嘢食，之後見佢好好胃口食唔停，仲唔多理儀態，大啖大啖將食物塞入口。不過，因為瞓喺BB車嘅囝囝突然醒咗，Whitney就開始好忙，邊食邊推動身旁的BB車𠱁囝囝，又要應付老公一對仔女。</p><p>𠱁掂夫家三代</p><p>雖然老公一對仔女唔係自己親生，但見Whitney同兩個小朋友相處得好融洽，尤其囡囡明顯好鍾意黐實呢位「哎吔媽咪」，經常圍住佢跑跑跳跳，有時又會突然攬住佢，Whitney同奶奶關係亦唔錯，全程雞啄唔斷。<br>一行6人，當日極速食飽就埋單走人，事關要轉場去冒險樂園玩，離開酒樓時小朋友仲開心到紮紮跳，但都好聽Whitney話，跑到幾遠都一叫即停。而Whitney雖然已為人妻兼人母，但仍童心未泯，去到遊樂場好似忘記咗自己「大肚」，竟然同小朋友玩埋一份，最「牙煙」係玩一部類似大型遊樂場嘅跳樓機，Whitney啱啱坐上去都好似唔知驚，但機動遊戲上下chok咗幾下之後，就見佢表現僵硬，玩完仲好似面青青㖭！有大有細，下次咪搞喇！<br>採訪、攝影：畢紹基</p></body></html>