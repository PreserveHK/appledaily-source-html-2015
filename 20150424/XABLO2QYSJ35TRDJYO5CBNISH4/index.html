<html><header><meta charset="utf-8"><title>鳩嗚乜乜乜：阿信屋上水賣玩具</title></header><body><h1>鳩嗚乜乜乜：阿信屋上水賣玩具</h1><p>759阿信屋繼雲吞麵、麵包，𠵱家連玩具都賣埋。話說噚日759阿信屋喺佢個facebook專頁賣關子話，即將會喺上水彩園廣場，開間叫「759 Toysland」（圖）嘅臨時賣場，但到底個賣場有咩玩具賣？實際會喺幾時開張？個post就冇提到。<br>從相片睇，貨架上有Thomas火車頭同反斗車王McQueen等玩具，同一般玩具舖大同小異，但就連嬰兒紙尿片都有得賣，仲要係日本同韓國牌子都有齊。<br>費清嘗試打電話搵759阿信屋創辦人林偉駿，可惜聯絡唔上。林偉駿上年就向傳媒透露過，想喺九龍城開玩具店，賣日本同國際品牌玩具。759 Kawaiiland沙浦道分店係有兼賣玩具，但根據阿信屋網頁資料，上水呢間睇嚟真係第一間真真正正嘅759玩具店。<br>有網民話期待開業，但亦有人批評，阿信屋啲貨來來去去都係嗰幾款，冇咩新意；有人就話阿信屋越做越濫，不如下次開759成人玩具店！<br>費清<br>＃要生計，也要生活 ＃毋忘初衷</p></body></html>