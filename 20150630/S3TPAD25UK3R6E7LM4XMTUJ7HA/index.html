<html><header><meta charset="utf-8"><title>隔牆有耳：傳洪為民做太平紳士 - 李八方</title></header><body><h1>隔牆有耳：<br>傳洪為民做太平紳士 - 李八方</h1><p>新一份授勳名單，7月1日就會出爐，今屆嘅焦點，當然係過去一年喺反佔中運動中不遺餘力嘅大旗手，例如幫手攞咗百幾萬個反佔中簽名嘅周融等，係咪都榜上有名？嗱，如果反佔中旗手空手而回，特首梁振英唔作打賞，八方好擔心，以後邊有人肯為政府賣力打仗？<br>有政界中人話呀，除咗啲金、銀、銅紫荊爭崩頭，就連啲太平紳士都好渴市。雖然個JP唔係話好巴閉，但有得巡監倉，又可以監理六合彩攪珠，好多人都好恨㗎喎。<br>八方四出打探過，據聞前海管理局香港事務首席聯絡官洪為民，都會喺今次晉身成為紳士；至於其他紳士代表，自然唔少得，一班商會人士。</p></body></html>