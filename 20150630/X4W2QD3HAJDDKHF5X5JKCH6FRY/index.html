<html><header><meta charset="utf-8"><title>唔睇你走寶七一隨時靠佢發達</title></header><body><h1>唔睇你走寶<br>七一隨時靠佢發達</h1><p>禮拜三沙田回歸賽日八草三泥賽事，草地用全闊A跑道，睇番最近5月31日同一移欄，當日雖然有「團圓飛舞」及「天才」後上贏馬，不過兩駒都係熱透之大熱門，而其餘頭馬全部守前五位入直路建功，當中「首飾多寶」及「友誼大使」都係守包廂位賺形勢爆冷勝出，可見除非馬匹擁過人實力，否則仍然要秤先具前速守好位之馬匹。<br>今戰列陣馬中，第三場「新力風」前仗正是於5月31日田A欄贏馬開齋，今仗重返強項，隨時可以回復表現。另外，第十場「幸運歡笑」三次角逐田草A欄1200米均上名，抽二檔守好位賺形勢有力出頭。<br>至於泥地編兩場一哩及一場1800米，睇番近期泥地中距離分別有「好老友」、「故事」及「卓爾名駒」放頭帶到，第四場「帶運伯樂」、第六場「快快贏」及第八場「飛龍駒」等擅跑泥地之前置馬可優先留意。</p></body></html>