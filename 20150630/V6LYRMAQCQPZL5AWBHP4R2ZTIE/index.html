<html><header><meta charset="utf-8"><title>隔牆有耳：李婉華升社署副署長 - 李八方</title></header><body><h1>隔牆有耳：<br>李婉華升社署副署長 - 李八方</h1><p>劍橋安老院醜聞未解決，但係掌管安老事務搞到一鑊泡嘅助理署長李婉華，近日就正式升任做副署長。據聞呢個升職安排，原本上個月落實，不過當時爆出劍橋虐老醜聞，所以署方拖住先，𠵱家風聲冇咁緊，先至畀佢坐正，接替退休嘅副署長馮伯欣。李婉華升職，有社福界人士就話，佢掌管安老事務期間，爆出有老人院餵長者食屎、劍橋向長者集體剝光豬醜聞，佢實力係點，有目共睹。<br>而接替李婉華助理署長個位嘅，係原任中西南及離島區福利專員嘅彭潔玲，據知對社福界作風相當鷹派，曾經不理社會各界反對，手起刀落，摺埋專輔導性暴力受害者嘅風雨蘭，業界估計，佢升職後，一定會強推社福界相當反對嘅長者院舍住宿服務券計劃，業界記住醒醒定定嘞。 </p></body></html>