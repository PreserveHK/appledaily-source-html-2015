<html><header><meta charset="utf-8"><title>隔牆有耳：曾鈺成office遭竊聽CY成頭號疑犯 - 李八方</title></header><body><h1>隔牆有耳：曾鈺成office遭竊聽<br>CY成頭號疑犯 - 李八方</h1><p>喺建制派WhatsApp內容外洩、仲未有人公開認係「內鬼」之時，《am730》噚日突然報道，曾鈺成3年前表明考慮選特首時，立法會6樓嘅辦公室俾人裝咗竊聽器，寓所都懷疑被人監視。由於當年佢篤爆過梁振英打過電話畀佢，聲言唔會搞佢嘅黑材料，所以唔少網民都話個竊聽器一定係CY裝㗎，但八方更關心嘅係，點解要喺風頭火勢之時引爆一單舊聞，唔通一如網民所言，用嚟轉移視線？<br>曾鈺成噚日喺立法會回應呢件事時，講番當年有傳媒中人提醒佢，有人得悉佢嘅行蹤，叫佢小心同人傾談時會被竊聽，咁職員咪買咗個反竊聽儀器返辦公室探測，真係有聲有料到，但當時搵唔到竊聽裝置，幾日後再用個儀器探測就冇聲咯。</p><p>網民質疑轉移視線</p><p>八方同大家一樣好質疑，點解咁大件事唔報警？曾鈺成話喎，所謂竊聽係冇實際威脅，所以只當茶餘飯後嘅趣事討論，強調若冇證據，「警方都唔會理你」。咁點解𠵱家先嚟話當年？曾鈺成稱好詫異點解有報章會登呢段3年前嘅消息，叫傳媒唔使跟進，亦話唔應該同近期建制派WhatsApp群組內容外洩混為一談。<br>如果竊聽屬實，網民熱論CY係頭號嫌疑犯，同時指CY肯肯定冇諗過，突然被阿曾擺上枱用嚟轉移視線。雖然曾鈺成講到呢件事不值一哂，但由於有一名議員關注，立法會秘書處話會研究跟進。<br><br>李八方<br>mailto:pf_lee@appledaily.com</p></body></html>