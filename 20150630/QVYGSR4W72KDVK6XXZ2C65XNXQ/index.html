<html><header><meta charset="utf-8"><title>隔牆有耳：陳太自保　唔用智能電話 - 李八方</title></header><body><h1>隔牆有耳：<br>陳太自保　唔用智能電話 - 李八方</h1><p>曾經係特區政府第二把交椅嘅陳方安生都分享被竊聽經驗。佢話07年參選立法會補選後：「直情聽到（自己嘅）電話嘅回音，呢啲係真正共產黨管治下嘅白色恐怖。」佢憶述在位政務司長時，政府要向任何人採取竊聽，都係要經過特首或者佢作出審慎考慮，「揸得好緊」，但𠵱家就係「由一個人話晒事」。係邊個？你懂的。<br>雖然唔做議員，但陳太都唔想私密被公開，所以都小心翼翼，連智能電話都唔用：「我唔信WhatsApp，因為係好容易俾人hack，我從來都唔用。」如果真係要傳遞機密資料，陳太認為應該用最古老嘅方法：「一係當面傾，一係寫信，fax都好。」對於建制派離場唔投票兼WhatsApp對話內容外洩，陳太好似卿姐上身，形容事件屬國際大笑話。</p></body></html>