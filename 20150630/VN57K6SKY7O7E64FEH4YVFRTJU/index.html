<html><header><meta charset="utf-8"><title>【七筆思議】詩與胡說：喂，其實，我真係儍㗎。 - 何韻詩</title></header><body><h1>【七筆思議】<br>詩與胡說：喂，其實，我真係儍㗎。 - 何韻詩</h1><p>計劃下半年project「十八種香港」campaign中。畢總監話，想拍一條片，試試香港人究竟仲有冇溫度，要我哋落港鐵，同陌生路人狂拜拜，睇吓有咩反應。一般歌手聽到咁嘅快閃行動，肯定即時快閃走咗，但瘋狂總監遇着黐線歌手，我一聲：「好！做！」，轉眼間，一群更儍更癲嘅團隊已經置身港鐵中。<br>香港地，太多冷氣，又多怨氣，尤其港鐵車廂內外，唔係鬧交，就係打交；大家趕頭趕命，三九唔識七鬼得閒同你打招呼咩？搞個咁嘅行動，要有心理準備俾人當黐線。但，又如何？諗深一層，講聲拜，say個hi啫，又有幾黐線呢？小朋友第一樣學嘅，唔係就係講hello同byebye咩？根本最癲嘅係，呢個城市已經冇人再會咁做，會做嘅已變成異類。香港係咪真係只剩冷漠？</p><p>戰戰兢兢　細聲拜拜</p><p>我哋死唔信邪，一行二十幾人，出發。一開始大家戰戰兢兢，又驚俾人趕又剩；生手嘅我們，細聲拜拜，路人零理，一班人大聲一齊拜，人哋又以為你哋玩嘢，繼續零理。調整策略，大夥兒發現竅門，眼睛必須同對方對上，用眼神表達誠懇，形成一種連接，你堅持到五秒，乘客通常有回應。<br>再次出發，調整過後，漸見迴響。最可愛係叔伯們，冷漠到熱情嘅時差好短，即使面部表情依然欠奉，手指頭都會忍唔住畀少少反應你，小朋友就更直接單純。如你有睇過呢條片，你會明白我所講，香港人，絕非只剩冷漠，欠缺的，可能只係一點點連接，一點點鼓勵。<br>「十八種香港」，起源為某天，睇到自己被內地封殺嘅新聞，忽發奇想：既然被封殺，既然去唔到內地做巡演，咁點解唔可以就喺番香港，做個香港巡演？香港都有人，香港人都需要娛樂，難道香港歌手單靠香港真係生存唔到？我人生最討厭就係人哋同我講「唔得」，簡直係「意志開關」一樣。咩叫唔得？我就唔信唔得！一不做二不休，乾脆嚟個十八區巡演。</p><p>社區實驗　凝聚力量</p><p>開始做場地research，無意間接觸到一堆新朋友，年輕嘅老一輩嘅，全部都係香港有心人，都希望用自己方法，喺自己嘅空間努力創造另一些可能性。我慢慢發現，有相同理念嘅人十分多，惟各自各做，力量無辦法集中起來。然後，我意識到，呢個project，根本唔只係一個個人巡演，而應該係一個集體社區實驗。<br>「十八」，起點為香港十八區，但亦可以解讀為十八般武藝，18ways of life。香港本應是個擁有無限可能的地方，集合中西方的最長處，只是不知從何時被規限了，個性被沖淡了。現時香港，可謂身處最狹窄的年代，做任何事好似都只有一個方法：抗爭如是，唱歌如是，拍戲如是，甚至表達自己也如是。網絡令大家接上，但亦容易被批判，只要持有不一樣嘅聲音，瞬間就會被歸類為某一種人，此風向極不健康，單一只會令所有創意細胞慢慢被殺死。<br>港鐵拜拜實驗話畀我哋知，香港人嘅溫度仍健在，我哋熱情還未完全減退。可能只需要一點鼓勵，一個微笑，令大家重新連接起來。此刻的我們，需要更多可能性，需要更多不同方法和想像。</p><p>飛身加入　延續行動</p><p>未來半年，我將會聯同我充滿魄力嘅團隊，走到香港各地各區，舉行大大小小的演出和地區體驗。將會有挑戰自己，首次以獨立音樂品牌主辦嘅大型演唱會；亦會走進小店和工廠、農地和郊區，將有心有力嘅香港人，重新連接起來，重新描繪一個被遺忘了的香港。<br>呢個計劃，有點瘋癲，有點儍，但我從來就係鍾意做別人認為無用嘅事，同時慶幸有一班比我更儍嘅人已經飛身加入。不過又咁，有時，有用無用，唔係單憑你口講，單憑冷嘲熱諷就可以下定論。覺得有用就去做，總比坐喺度乜都唔做有用。總會有人被你熱情感染，然後將行動延續落去。<br>呢個係個一個人無法完成嘅挑戰，誠邀你加入，同我哋一齊為香港重新種植情感、種植溫度，為漸漸變得單一嘅地方，翻出25種微笑，36種溫度，一萬種想像。<br>十八種香港，無限種可能。</p><p>詩與胡說</p><p>撰文：何韻詩<br><br>野生菇一粒，活在娛樂圈邊境的自由人。<br>從音樂起步，卻意外地透過創作與生活，看到生命的可能性。<br>「希望」與「公義」就是自己的信仰。<br><br>fb連接 http://www.facebook.com/hocchocc <br><br>本欄逢周二刊登</p></body></html>