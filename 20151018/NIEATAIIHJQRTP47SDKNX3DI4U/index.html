<html><header><meta charset="utf-8"><title>禁絕公主病張新悅教女自立</title></header><body><h1>禁絕公主病<br>張新悅教女自立</h1><p>楊張新悅前晚與楊婉儀夫婦在金鐘出席慈善晚宴，本身有三個囡囡的楊張新悅，向來都有自己的一套教女方法，近年更多次出席推動小朋友多以遊戲方式學習的活動，她本身亦主張三個囡囡從遊戲當中找自己方法去玩，她說：「我會任佢哋玩，唔一定受規限，佢哋好獨立，Daddy就較有威嚴，可能一個眼神佢哋都驚。」</p><p>灌輸堅毅理念</p><p>楊張新悅一點都不擔心囡囡會被寵壞成公主病，她說：「我諗喺我手上唔會有公主病，公主最先決條件要有好多人照顧，但係我啲女好識得照顧自己，加上我先生本身係鍾意挑戰自己嘅人，個理念都會教埋畀小朋友，教佢哋做一件事唔會中間放棄，有求生能力，好自強，都試過一齊去露營，唔會畀佢哋太倚賴，因為如果細個舒服太易得到啲嘢，大個做事會冇毅力。」楊張新悅又透露已為二女找到學校，並說：「因為佢哋讀嘅都係女校，三個應該都係讀埋同一間，一條龍安心啲。」而同場的楊婉儀亦說：「𠵱家啲家長好多壓力，好建議兒童遊玩咁學習，社會成日話贏在起跑線，我就唔認同，唔係起跑線喺邊度，希望小朋友做番小朋友，多啲喺開心環境下互相學習成長。」<br>採訪、攝影：張俊銘</p></body></html>