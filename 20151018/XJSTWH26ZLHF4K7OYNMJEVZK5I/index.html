<html><header><meta charset="utf-8"><title>收數蠱惑仔變藝術家繪出貼地藝術</title></header><body><h1>收數蠱惑仔變藝術家<br>繪出貼地藝術</h1><p>你可能不認識他，但他的作品，你總會見過。荃灣縱橫交錯的行人天橋、油麻地眾坊街七彩繽紛的奇花樓梯，尖沙咀柏麗大道的交響樂團，甚至公立醫院的病房，都有他的畫。但其實，他行過古惑，又是第一代改圖王，在沒有軟件Photoshop的年代，顧家煇的唱片封套、《秋天的童話》的合成電影海報，都出自他的手。「藝術，唔係高高在上」。半生傳奇，黃昏之年回流香港定居，遊走18區街頭巷尾，推動他眼中師奶阿叔都看得明白的社群藝術，他是林旭輝。<br>記者：呂麗嬋  攝影：朱永倫<br> <br>家住柏麗灣，約訪林旭輝到眾坊街拍照，他下午又得趕到觀塘及黃大仙，為他的樓梯畫度呎，「香港好細，但每區都有佢嘅特色，荃灣呢條天橋對正食街，多年輕人聚集，又多彎位，滑雪最啱；眾坊街條樓梯屈咗入內街，畫花海顏色鮮艷，可吸引人入嚟探秘」。在加拿大生活多年，05年獲邀回流，出任馬灣《挪亞方舟》藝術顧問，索性留下來，成立非牟利藝團Omni Art，專門創作梯畫及地畫，為保守又低迷的城市，帶來驚喜。<br> <br>「唔係拍賣行賣到幾千萬嗰幅畫，或者威尼斯雙年獎嗰啲，先叫藝術，一般市民覺得唔關我事，就算起咗西九（文化區），個硬件幾靚都好，冇人去一樣冇用」。在輝哥眼中，藝術，並不單在博物館和畫廊才可欣賞，「就算係大師畫嘅畫，複製print出嚟，貼喺天橋俾公眾踩，若可吸引到人，產生好奇甚至主動入藝術館睇，呢樣嘢就係佢嘅價值」。實事求事，「在地」的性格，有跡可尋。<br> <br>中二輟學，由古惑仔到創作人，林旭輝的藝術之路，曲折離奇，「父母離異，十幾歲就喺油麻地舞廳放貴利」。前呼後擁，表面風光，就像大部份誤入歧途的故事，眼見同門兄弟死於非命，想退又沒勇氣，「有次收數，見到個男人喺度喊，我問自己，呢個如果係我老豆，我會點？」決心從良，避走台灣，見朋友畫畫，跟着學打發時間。25歲，成了人生分水嶺。<br> <br>「我成日同身邊年輕人講，我起步咁遲都得，點解你唔得？」最初買書自學，後來參加校外課程，跟隨留學法國的畫家黃祥習畫。「話就話讀到中二，其實得小六程度，畫室好多勁人，唔係聽爵士樂，就係讀哲學」。走出砵蘭街，天大地大，拿起畫筆日練14小時，追回時間。「進步得好快，27歲就開畫室教畫，但其實學咗兩年！」他大笑。從良收入大減，不夠養妻活兒，但乜都夠膽死的性格，再次令他遇上轉機。<br> <br>「今時今日，執走個眼袋好易，大把電腦軟件可以應用，但喺80年代，仲係用緊菲林嘅年代，要執一張合成照片，要寄去日本同歐洲做後期」。眼見市場無人做，買書問人，又在外國訂下工具閉門自學，憑頭啖湯，竟打出血路，「喺香港做，成本低，8、90年代，香港廣告、電影業蓬勃，生意多到做唔切」。商業廣告、電影海報，還有婚紗攝影，《秋天的童話》三個主角並列的合成照，執走鍾楚紅玉背幾粒礙眼的暗瘡，無不出自他的手。<br> <br>95年，事業如日方中，他卻選擇移民溫哥華，「嗰時叫做揾到錢，又結咗婚，想過番啲家庭生活」。但人的際遇就是難以預料，當年樓價有升無跌，在「賺少當輸」的年代，賣走多幢物業，人人說他走寶，誤打誤撞，卻避過98金融風暴巨浪，「如果唔走，一定死，嗰時公司發展好快，改圖由手作全面電腦化，好多大型器材好貴，要生存，就一定要投資」。<br> <br>由古惑仔到改圖王、由全職創作人到藝術顧問，周遊列國考察主題公園設計。由大而小，今日，輝哥全力推動社群藝術，為低沉的香港打打氣，「香港最大問題係講得太多，但落到地嘅太少，畫第一條梯畫，未做好多人撥冷水，話政府邊會批吖，排除萬難，有成功模式，再走落去，就係條新路」。由賣大包擔任義務顧問，到組織學生參與，備受好評，各區區議會，甚至民政局紛紛主動向他招手，邀請合作，「條條大路通羅馬，在乎你係咪願意行出第一步」。62歲的輝哥如是說。<br> <br>剝花生、撥冷水，香港怨氣冲天，林旭輝的街畫，卻帶來小陽春，網民互相轉貼，成為朝聖地。採訪期間，就有不少遊客到訪，有旅遊網形容是「城市秘景」，林旭輝直言喜出望外，「大家都好愛呢個城市，只係愛嘅方法唔同」。最感動是有市民送水送毛巾打氣，而即將落實「動筆」的地區則包括黃大仙、大埔、觀塘及灣仔。<br> <br>樓梯作畫，結合地形畫及壁畫的優點，既能立體展示，亦能跟公眾互動。輝哥說畫梯畫要對準角度及比例，經驗很重要，「樓梯一級級，要因應距離調節，一定要一邊畫一邊用手提電話拍照，上下比較」。由最初孤軍作戰，到建立到得力團隊，現時已有4個年輕藝術家協助，「最希望係學校同社區一齊參與，咁樣先係社群藝術嘅真義」。<br> <br>輝哥說，繪畫一幅大型梯畫，不計天雨等環境因素，約只需十多天；但由籌備至完成，則需至少三個多月，「要經過路政署、食環署及警務署等部門審批，就如一開始喺荃灣畫梯畫，就被街坊誤會係塗鴉，甚至要報警處理；但喺油麻地畫畫時，因為附近有街坊會，事前溝通得好，有居民送水送毛巾打氣，覺得再辛苦都值得」。</p></body></html>