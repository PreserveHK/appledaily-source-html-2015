<html><header><meta charset="utf-8"><title>雲海大戰電話騙徒借冥通銀行2.3億</title></header><body><h1>雲海大戰電話騙徒<br>借冥通銀行2.3億</h1><p>【本報訊】昨日是農曆七月初一，相傳是「鬼門關大開」的日子。對靈異事物及外星人都甚有研究的雲海，這天剛好收到一名自稱是恒生銀行職員的來電，不忘以冥通銀行及破地獄與對方唇槍舌劍一番，結果成功擊退電話騙徒，更將對話放上facebook，獲網民大讚！<br><br>《蘋果》記者事後聯絡到雲海，他直言並非第一次收到電話騙徒來電，更形容「電話騙案已經去到一個瘋狂嘅地步」。他又指，上星期曾向警方相關部門投訴，惟警方以法律及權限為由，指若市民未有被騙去財產的話，警方未能介入及調查。雲海批評警方的回應實屬匪夷所思，認為問題只會日益嚴重，作為市民的「要自求多福」。<br><br>雲海又指，片段中的騙徒與香港文化甚為脫節，惟他將片段放上facebook後，仍有不少網民誤以為是恒生銀行職員來電，指「人哋都係打工啫」。雲海坦言「覺得好失望」，「咁多市民原來仲信嘅話，咁好肯定呢個市場，被騙嘅市場個空間好大」。<br><br>記者將電話錄音中，操半鹹淡廣東話的「騙徒」與雲海對話，節錄了以下4大精警位：<br><br>騙徒：先生，你手頭上有冇咩數係供緊？<br>雲海：供緊呀，有2億3千萬<br>騙徒：2億3千萬供緊，咁你係點樣還法？<br>雲海：還60世到啦<br>騙徒：嗯？<br>雲海：還60世<br>騙徒：咁你而家係做邊行？人工咪好高？<br>雲海：做破地獄<br>騙徒：嗯？<br>雲海：做破地獄<br><br>騙徒：私人貸款有咩可能借到成億幾呀先生？<br>雲海：係囉，冥通做到喎<br>騙徒：喺邊度都做唔到啦，私人貸款喎先生<br>雲海：係呀，冥通銀行做到呀，你連冥通銀行係咩都唔知呀？<br>騙徒：唔係唔知，係邊度都做唔到啦，私人貸款邊有可能做到成億幾？<br>雲海：係呀，冥通做到<br><br>雲海：咁不如我幫你用冥通銀行借啲畀你丫<br>騙徒：我唔使喇，留番自己用啦<br>雲海：我燒3億畀你呀<br>騙徒：留番你自己用啦<br>雲海：我都話燒3億畀你<br>騙徒：我唔使呀，我有錢用呀<br><br>雲海：你啲廣東話不如練正啲先啦<br>騙徒：唔ok咩？<br>雲海：唔ok喎<br><br>整段電話錄音長達近5分鐘，騙徒才以「我哋幫唔到你」為由，匆匆掛線。</p></body></html>