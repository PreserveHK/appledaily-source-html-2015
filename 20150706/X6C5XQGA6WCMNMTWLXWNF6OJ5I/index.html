<html><header><meta charset="utf-8"><title>特首暗戰白熱化（添馬男） - 添馬男</title></header><body><h1>特首暗戰白熱化<br>（添馬男） - 添馬男</h1><p>亞投行習握手事件，是繼689搞民生連任工程後，另一位候選人鬍鬚曾入沙圈度步，比大家睇睇毛色，至於另一人選曾鈺成，就率先陷入醜聞門，繼WhatsApp斬頭式攻擊行動後，又一單涉種族歧視言論，沒完沒了。當大家關注重慶大廈黑人是否真有能力對付佔領人士之際，忘記了曾鈺成另一大動作，成立智庫倡議公共政策。自政改否決前後已經有三堆人馬匯聚，首先去年老董牽頭成立香港團結基金會，今年則是政協常委唐英年的江蘇社團聯會將香港上海幫組織起來，另一堆是湯家驊、陳祖為溫和泛民陣營，𠵱家再加埋曾鈺成新埋班，究竟有乜因由呢？<br>香港當然唔需要咁多政策研究，跨界基建、兩地融合有內地規劃，重大民生政策如全民退保、標準工時立法，政府冇民意授權好難擺平利益矛盾，完全係政治問題，同政策研究無關。智庫其政治功能，應該同特首選戰有關。當泛民、傳媒及公眾仲關心年底區議會及出年立法會形勢，忘記了更重要嘅選委會選舉，後政改最重要嘅政治角力，會轉移至反梁挺梁之爭。第一戰當然係選委插旗戰，建制內以政黨名義難在選委選舉中擴大勢力，因為不少界別唔想政黨壟斷，而席位眾多，容易流失令到中間偏泛民選委有機當選。<br>如果用智庫名義，打住公共政策倡議者之旗號參選，一來可以插旗，擴大自己陣營手上掌握的選委票，做真正造王者，同時亦可擠走泛民及其友好選委。今次千二人小圈子有上次經驗做先例，各方都不敢再掉以輕心，尤其是689已手握公共權力，要搞人黑材料易過借火。上次選舉真正鐵杆梁粉少之又少，如果冇幕後配票畀佢入閘，連提名票都唔夠。大家仲記得傳統鄉議局勢力唔肯支持689，先至有小桃源飯局出現。而家劉皇發代表傳統鄉事又再被迫退，甚至傳出要佢交出立法會議席，力捧新界社團聯會一系取而代之，呢一系乃過去幾年挺梁力量中堅，可見特首「暗戰」早已開波。<br>如果今次選舉再度淪為抹黑內訌、建制內互相動用斬頭式黑材料攻擊對方，香港政局更不可為，社會更可動盪，下一任特首未登場已全身毒箭，民望低殘，管治力量渙散，邊個上場都冇法管治。如果北京聰明，應該知道不可重蹈覆轍，所以應該會及早就人選拍板，做好部署，以期下一屆政府能有足夠民意支持，至少唔會一上場就變跛腳鴨。<br>從此大局觀之，習握手未必是偶然，而是北京及早部署的先兆。至於曾俊華會否被搞黑材料，就看北京能耐了。<br><br>添馬男</p></body></html>