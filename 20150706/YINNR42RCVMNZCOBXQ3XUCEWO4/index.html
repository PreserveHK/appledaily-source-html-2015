<html><header><meta charset="utf-8"><title>中環在線：陳家強講槓桿margin大台誤譯「邊緣」 - 李華華</title></header><body><h1>中環在線：<br>陳家強講槓桿margin<br>大台誤譯「邊緣」 - 李華華</h1><p>隨住中港股市融合，但兩地股壇用語就仍然係各自表述，好似大陸股市常用嘅「槓桿」，洋文係leverage，廣東話係借錢。香港股民借錢買股票，就叫做孖展（Margin），無人會講「我今日槓桿咗中移動（941）」。<br>財庫局局長陳家強日前被問對A股波動睇法，佢就答：「內地股市喺過去一段時間，槓桿，即係margin，比較大……」雖然局長講完槓桿都醒目記得轉返channel，講返margin。之不過大台就誤讀成「槓桿margin」，字幕寫成「槓桿邊緣」，是是旦旦咗啲喎。<br>香港股市用語A股化係不爭事實，幾年前講新股跌穿招股價叫潛水，而家都跟大陸叫「破發」（跌破發行價），話唔定幾年後槓桿取代孖展亦唔出奇。</p></body></html>