<html><header><meta charset="utf-8"><title>中環在線：借畢加索名畫讚有獨特美馬雲晒老中青餅印相 - 李華華</title></header><body><h1>中環在線：<br>借畢加索名畫讚有獨特美<br>馬雲晒老中青餅印相 - 李華華</h1><p>經常自嘲嘅馬雲，噚日上載咗四張圖文並茂嘅鬼馬圖片，其中三張相嘅主角都同佢好鬼似樣，佢仲喺新浪微博呼籲「還有沒別的圖，歡迎來稿」，華華見馬雲喺中國股災都肯忙裏偷閒，犧牲自己「色相」為股民發笑彈，仲誠徵靚相，咁就送返一張靚相畀佢啦。<br>馬雲之前喺台灣曾經自嘲長相似外星人，所以華華今次都特登揀咗一張舊相畀佢。<br>呢張相攝於佢前年喺科大獲頒榮譽博士，圖中嘅馬雲頭頂戴「飛碟」，配上一雙「大眼睛」，真係幾分似外星人㗎。</p><p>讚相中小朋友「英武」</p><p>再講講馬雲上載嘅三幅相片，佢首先揀咗畢加索嘅名畫《Two acrobats with a dog》，仲放大咗其中一個雜技演員嘅大頭，的確畫中人同馬雲有幾分相似，馬雲就乘機自誇，話幅畫令佢「真正體會到大師對美的獨特角度」。<br>馬雲又揀咗一張中國兒童嘅相，點題話「還以為是家裏人上傳了我小時候的照片」，大讚相中小朋友「英武」，不過就話自己童年非常百厭。有云三歲定八十，華華就覺得今年51歲嘅馬雲仲好百厭，皆因佢惹火，成日爆出令人紅眼嘅金句。<br>最後一張就係一位老伯坐喺木梯嘅相，馬雲話希望自己老咗都會有老伯咁「愜意」，查實馬雲買咗幾間香港上市公司，未正式有大動作，市值已經翻幾番，咁咪仲愜意。<br><br>李華華<br>mailto:LiWaWa@AppleDaily.com</p></body></html>