<html><header><meta charset="utf-8"><title>異動空間：博反彈簡單之選 - 魏力</title></header><body><h1>異動空間：博反彈簡單之選 - 魏力</h1><p>講到搬龍門，阿爺真係最在行，自己救市就高呼要「暴力」，對家還手就要「和平、理性、非暴力」；明明係制度有缺陷，跌停板令股民逃生無門，令恐慌情緒蔓延，卻說成淡友惡意沽空。莫非這就是中國式邏輯？股市一切利字當頭，有高手找到A股制度缺陷，利用槓桿搵食，何罪之有？一面放寬融資融券，卻視造淡者缺德；一面要入摩引外資落場，有事就入晒鬼佬數；一面搞股改將資產上市，但卻犧牲股東利益為國接盤，自定孖展斬倉水平，究竟上市後是向阿爺定股東負責？<br>另券商俾中證監揼心口，出錢掃貨之餘，4500以下唔准沽，當推番上4000樓上，我有貨在手會唔會等到4500先跟大戶一齊鬥掟？梗係之前就出貨啦！用黃金比率去睇，如滬股能反彈此跌浪的0.618、0.5或0.382倍，將可見4586、4403或4220，有A股ETF的戰友可睇住呢幾個數食糊。港股要彈先頭部隊都係內銀、內險及石油股，大陸莊要班資回朝填數，細價股少掂為妙。博反彈最簡單選擇離不開南方A50（2822）及安碩A50（2823），當中2823較淨資產折讓近7%，較具防守力。<br><br>魏力<br> http://www.facebook.com/2012jason </p></body></html>