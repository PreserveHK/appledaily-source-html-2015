<html><header><meta charset="utf-8"><title>隔牆有耳：由選美場殺入區選　3條Queen鬥密實 - 李八方</title></header><body><h1>隔牆有耳：<br>由選美場殺入區選　<br>3條Queen鬥密實 - 李八方</h1><p>選美同選舉，只差一線，但有一樣好唔同，就係唔使着泳衣露事業線！今屆區選至少有三名選美出身嘅女將，殺入區選戰場，包括喺南區香港仔選區首度出戰嘅「哈佛小甜甜」港姐任葆琳，再戰南區海怡西嘅人力主席港姐袁彌明，以及喺葵青區青衣邨參選嘅中國小姐趙哲妤，佢哋全部以行政look登場，事業心呢樣嘢，確實係用行動而唔係用衣着證明。</p><p>袁彌明不停被集郵</p><p>2005年殺入港姐五強嘅袁彌明，呢幾年已經轉戰政界，現為人民力量主席！<br>其實選舉對佢嚟講輕而易舉，除咗早年競選過立法會議員，去年亦參加過南區海怡西補選，輸咗嘅佢再接再厲，今屆再戰海怡西，同新民黨陳家珮撼過。<br>袁彌明喺選舉日，揀咗白色外套上陣，戴上代表人力嘅黃色肩帶，佢咁解釋呢個配襯：「淺色啲，光鮮啲……條褲（黑色間條）就冇乜去諗，總之袋到個電話就得。」<br>八方見佢非常受街坊歡迎，不停被集郵；海怡東選民「事旦男」，都自製紙牌撐佢。</p><p>任葆琳嫁畀香港仔</p><p>97年選港姐打入五強、有「哈佛小甜甜」之稱嘅任葆琳，出戰香港仔選區，雖然係處女戰，但佢話過去一年用咗「最老實、最笨」方法拉票，以超過2,000小時服務社區。<br>昨一身行政look落區，sell專業同自主嘅任葆琳話，覺得選區議員比選港姐自主好多，因為可以用獨立身份做事。<br>政界流傳該區上屆區議員黃靈新，今屆唔選全力支持佢，因兩人有「曖昧關係」，任葆琳聽完即爆笑：「開玩笑啦！佢太太好靚㗎！」佢強調選舉係自己畀錢，同時笑指︰「算啦！我嫁唔出㗎啦！嫁畀香港仔囉！估唔到最終係呢個香港仔 （選區）囉！」</p><p>趙哲妤嗌咪俾人蝦</p><p>2010年中國小姐香港賽區冠軍、並於總決賽奪得季軍嘅趙哲妤，今屆區選首次下海，出戰青衣邨選區，仲自製螢光牌做最強拉票武器，以便青衣邨選民無論日與夜都記得佢。佢話昨晨5點已開始準備選舉工作，化個淡妝，穿上深色連身套裝，以OL斯文look示人，再配上一對舒適平底鞋，拉票認真冇難度。<br>靚女有着數啩？趙哲妤同八方呻，話被人蝦豬豬，有人趁佢拉票，用大聲公掩蓋佢把聲，又搵兩個大漢「挾持」佢，逼佢走咁款。</p><p>李八方<br><br>mailto:pf_lee@appledaily.com</p></body></html>