<html><header><meta charset="utf-8"><title>夢見上司　工作疲勞先兆</title></header><body><h1>夢見上司　工作疲勞先兆</h1><p>【本報訊】打工仔晚晚發夢見到惡上司怒吼、朝早「唔願起身」返工面對堆積如山的工作、無心機工作兼效率大降，都可能是工作疲勞的症狀，是時候要休息一下，讓身心放鬆充電。精神科醫生建議計劃散心之旅時要注意細節，應盡可能避開人流較多的日子，趕搭夜機或編排行程太密只會更疲累，也要避免只顧全日瘋狂shopping無休息。<br>「當你搭飛機離開，就好似同香港分開咗，可以放低公事、麻煩事，有得休息，同事、上司知你去旅行，都會少啲搵你，令你唔使俾人騷擾」。精神科專科醫生李德誠表示，外遊接觸新事物如睇風景，不但令人感覺舒服、開心，也會為腦部帶來刺激，有助提高創造力及靈感。</p><p>外遊散心避開紅假</p><p>打工仔應多久去一次旅行休息充電？李指時間因人而異，但鼓勵上班族留意自己身心狀況，但不建議「捱到最盡」先放假，因為太疲累、緊張才去旅行，有機會令人無法享受旅程及難以充足電。<br>要盡情放假休息，李建議要避開到處人頭湧湧的地方，「好似紅假旅行入境喺機場都大排長龍，避開紅假個人可以冇咁攰」。他指，宜避免搭夜機，因缺乏休息，會令人更感疲倦及難以放鬆。去旅行最忌將行程編排太密，一日趕去幾個景點會疲憊不堪，建議一日去一至兩個景點便足夠，看風景、行公園都會令人心情舒暢及感覺輕鬆。<br>Shopping是不少人的旅行指定活動，李指購物雖帶來短暫的開心，但要不斷做選擇及決定，其實十分花精神，絕對是「食電」，未必能令人完全放鬆。所以即使血拼，也不忘中場休息，例如飲下午茶、返酒店做spa或游水。<br>■記者梁麗兒</p><p>工作疲勞症狀</p><p>‧難以入睡、半夜扎醒<br>‧發夢見到工作事情、上司或考試的緊張場面<br>‧早上不願起身返工，日間容易疲勞<br>‧工作無心機、越做越慢、容易出錯<br>‧情緒不穩定，容易竧𣉢或與客人、同事吵架<br>‧返工啞忍，放工後向家人發脾氣<br>資料來源：李德誠醫生</p></body></html>