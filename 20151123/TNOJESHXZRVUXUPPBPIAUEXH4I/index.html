<html><header><meta charset="utf-8"><title>水就係水 - 左丁山</title></header><body><h1>水就係水 - 左丁山</h1><p>一位波友老友唔滿意左丁山唔明顯擁護香港足球隊，懷疑左丁山係唔係梁特、林鄭之流，夠晒閃縮。<br>支持香港足球隊，左丁山幾時都唔會動搖，但支持還支持，香港隊水平不足以當大任，誰可否認？你鬧我都係咁講嘅啦，睇香港主場對卡塔爾與中國，均是全場捱打，靠泊架大巴士喺禁區，全力死守，幸好門將葉鴻輝狀態大勇，屢救險球。對中國隊更有足球上帝眷顧，對方屢屢射波中柱、中楣，如果唔係，輸咗好耐啦。泊巴士戰術，英超常見，車仔摩連奴就大罵對手泊巴士唔係踢足球；但佢係有口話人啫，車仔對拜仁、對巴塞之時，摩連奴咪又係用泊巴士戰術，守和當贏啦。<br>死守突擊，希望偷雞取勝，先決條件係要有快鋒快翼好似禾確特、史達寧、蘇亞雷斯呢類型球員。香港隊冇邊一個係快鋒快翼，速度明顯不如人，故此只能死守有餘，突擊為艱。香港隊之防守有進步，皆因有咗一啲體力比較好、身高腳長嘅外來入籍球員，幾位外籍人士雖然技術粗糙，勝在鬥志一流，體力好，頂得住對中國攻門，香港隊如果係全華班恐怕老早輸咗波咯。<br>外籍球員歸化當地，係全球趨勢，無可批評，西班牙前鋒迪哥斯達（車路士主將）係巴西人，情願入籍西班牙，拜仁年青中場主力阿簡達拿亦係巴西人，但選擇代表西班牙，香港係國際城市，不同種族人士齊集，外籍球員在港住滿七年為咗踢波，加入香港隊，有何不可，法國隊荷蘭隊老早唔係純白人隊伍啦。<br>可惜嘅係香港限於特殊環境，足球場用地太多，變成係一個奢侈活動，難有光明前途，自精工寶路華等商業球會唔玩之後，本地足球缺錢缺地缺人，職業足球能夠維持到依家已算難能可貴，球迷實在難以希望香港足球隊可以贏亞洲盃或亞運金牌，重現六十年前嘅「亞洲足球王國」之威風。香港隊水波，難以怪責，但13億人嘅代表隊水波，就一定要鬧，新華社稱之為國恥，有幾分道理，不過最無恥的，唔係球員而係擁有龐大經費，中央寄以厚望嘅中國足協，習近平應該將全部中國足協管理層剷起，要嗰班足協領導負責，徹底改造，換另一個外籍教練係冇用嘅，現時呢班中國國腳，搵摩連奴去教都唔掂。</p></body></html>