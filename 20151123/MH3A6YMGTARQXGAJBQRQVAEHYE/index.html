<html><header><meta charset="utf-8"><title>【食咗先講】$490極邪惡漢堡　有乜咁巴閉？</title></header><body><h1>【食咗先講】$490極邪惡漢堡　有乜咁巴閉？</h1><p>假如我有490蚊……以一張70元電影戲票嚟講，可以買七張。以搭一程由旺角至中環、盛惠13蚊嘅過海港鐵嚟講，可以坐37次。又以麥記一餐22蚊超值套餐嚟講，可以買到22個餐。點解，我仲要用490蚊買一個漢堡飽？</p><p>位於上環荷李活道嘅型格扒房Blue Butcher，今個月推出一個重量級漢堡包Ultimate Burger，叫價490蚊！呢個「巴閉」burger有成5吋高，重約10至15安士，之所以咁貴，皆因選用嘅餡料夠矜貴。底面兩塊麵包係以自家配方，請本地餅房烘製，特別在會滲出淡淡麻油香味。半隻波士頓龍蝦約重200克，加牛油以約攝氏55度慢煮兩個鐘，肉質夠彈牙。兩塊法國鵝肝共重3安士，以大火煎至兩邊金黃，滲出油香。而最有份量嘅餡料就係來自澳洲、重5.5安士嘅和牛漢堡扒，大廚會將兩款不同部位嘅和牛以人手打成漢堡扒，煎香鎖緊肉汁後，再加一塊white cheddar芝士上面。負責烹調嘅大廚Aki說，原本餐廳只在午市賣burger，但反應非常好，再應客人要求將burger加大份量放喺晚市。記者實試能否一啖咬得晒個包……當然，失敗咗！Aki話，想「一啖食晒」嘅話，外國客人應該可以，但如果係嘴仔細細嘅港女們，最好都係搵人share喇！<br><br>咁個包嘅卡路里及脂肪含量又如何？家營健康營養顧問中心營養師陳筠霖（Krista）指餡料當中，5.5安士和牛嘅卡路里及脂肪含量最高，分別係550kcal及45g，而波士頓龍蝦約180kcal及2g脂肪，3安士鵝肝有386kcal及3g脂肪，就連1塊車打芝士都有120kcal及5g脂肪。總括嚟講，餡料連包嘅burger夾埋約有1436 kcals及55g至60g嘅脂肪，而成年男士（體重65kg）每日所需熱量約2400kcal，成年女士（體重55kg）每日所需熱量則約1800kcal。Krista話呢個burger其實都佔左成年人大半嘅每日熱量所需，作為一餐的確太heavy，建議最好同朋友開心share喇。</p><p>Blue Butcher</p><p>荷李活道108號</p><p>觀塘工廠區 賣全球最貴三文治</p><p>上環有卡路里之霸，估唔到喺觀塘搵到健力士「全球最昂貴可買得到三文治」。<br>2012年，現任Genius嘅老闆兼總廚李偉光（Peter）做咗一份價值480蚊嘅三文治，仲打入健力士世界紀錄，至今仲未被打破。三文治矜貴之處在於用咗36個月嘅西班牙Iberico黑毛豬火腿、佐賀A5和牛、挪威Balik煙三文魚及俄羅斯Beluga魚子醬等，但以往用嘅西班牙煙肉、法國蛋及雞肉則換上美國貨，所以價格由以前488蚊略為調低至288蚊。由於份量也十足，女仔最好都係搵多個朋友仔一齊嚟試喇。</p><p>Genius</p><p>觀塘駿業街64號南益商業中心四樓</p><p>記者︰黃依情<br>攝影︰徐振國、許先煜</p></body></html>