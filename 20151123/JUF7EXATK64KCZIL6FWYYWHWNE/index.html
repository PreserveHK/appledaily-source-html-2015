<html><header><meta charset="utf-8"><title>開騷爆廣東話笑彈CNBLUE「男神女神」冧港迷</title></header><body><h1>開騷爆廣東話笑彈<br>CNBLUE「男神女神」冧港迷</h1><p>韓國樂隊CNBLUE幾乎年年來港開騷，他們更可以堪稱是講得最多廣東話的韓星，而前晚他們為一連兩晚於香港亞博館的演唱會打響頭炮，四子全程用半鹹淡廣東話及英文跟粉絲溝通，主音鄭容和更將鍾意香港的心情唱出來，成功出招冧掂港迷。另一邊廂，女團少女時代（少時）同樣在前日起舉行一連兩場的首爾演唱會，兩大天團隔空鬥人氣。<br>CNBLUE於前晚的頭場演唱會中分別唱出《孤獨的人》、《Cinderella》等約20首歌，主音鄭容和全晚紮紮跳，掟毛巾給歌迷、用歌迷相機自拍、唱到瞓地等，再配合舞台的煙花及噴火效果，兩小時的演出氣氛非常熱烈。四子幾乎年年來港，似乎已將香港當成另一個家，鼓手姜敏赫一開波就施冧功：「我好掛住你哋。」鄭容和全晚講得最多廣東話，例如「你係我嘅女神，我係你嘅男神。」又說「左邊」、「右邊」，問歌迷好不好玩，不過由於廣東話發音唔鹹唔淡而引來爆笑。<br>到安哥時，鄭容和手拎飲品出場，講兩句就飲一啖，認真識嘆。之後鄭容和為答謝港迷而作了首歌，邊彈琴邊唱：「Oh my Hong Kong，多謝晒，Oh my Hong Kong baby。」當全唱大合唱《愛情光》時，因港迷唱到一嚿嚿，鄭容和即露出古怪表情，不過之後連他自己也唱錯，搞到要尷尬掩面。完騷前鄭容和承諾會再來香港，又用廣東話說：「如果我嘅廣東話可以再講得好啲，咁我就可更好表達我嘅心情。如果我嘅music可以帶畀大家energy，咁就係大家畀我嘅最好禮物。」</p><p>少時記招晒長腿
</p><p>另外，少時前晚在首爾奧林匹克公園舉行頭場演唱會，昨午成員穿上黑色短裙套裝現身記者會，大晒一雙長腿，當中孝淵以一頭粉藍色的造型搶鏡。而在前晚演唱會，少時亦十分落力演出，並不時賣萌冧粉絲互動，當徐玄提議大家一齊跳洗頭舞時，孝淵竟然語出驚人問：「大家都常洗頭對吧？」搞到Sunny笑不停，之後孝淵發覺自己問錯問題，即與Sunny一起儍笑。<br>採訪：梁婉霞</p></body></html>