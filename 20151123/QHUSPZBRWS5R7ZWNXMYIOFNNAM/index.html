<html><header><meta charset="utf-8"><title>投票破紀錄　人心不死（添馬男） - 添馬男</title></header><body><h1>投票破紀錄　人心不死<br>（添馬男） - 添馬男</h1><p>傘運後第一次全港選舉終於舉行，結果投票率超過2003年七一後區選的44.1%，總投票人數約150萬人，創區議會選舉歷史紀錄，亦令好多評論員跌晒眼鏡。大家估計投票率低過上屆41.5%係有原因。不少人認為佔領運動及政改被否決後，爭拗告一段落，政治退潮。而689就一直宣傳專注民生，日日講起屋及土地供應，為淡化社會政治角力氣氛。建制派在競選策略上一樣採取「去政治化」，首先行動激進的愛字頭避戰，而參選者則避開論壇，以免炒起選舉氣氛，低調進行組織動員。<br>建制廣泛動員，意圖用選舉結果否定雨傘運動，乃意料之中，問題是佔領後689並冇真正落實「去政治化」、專注民生的口號，反而為咗個人連任私心，不斷發動新的鬥爭，令平靜下來的社會再度政治化。為了收拾反叛的大學生，伸出黑手入各院校，為鬥倒政見不同的陳文敏，不惜玩殘香港大學，一班梁粉知識分子變成爛仔，實在太難睇，連平時政見溫和的獅子山下一代中產，都頂唔順。最後為免拖累選情，北京向梁施壓押後委任李國章。本來梁粉也意圖將家長學校反TSA當作政治議題去鬥，根本就唔希望香港社會和諧。<br>政圈有一種講法話只要協助建制派勝出兩場選舉，北京就支持梁連任，我就唔多信。香港選舉工作由中聯辦掛帥，幾時輪到689揸旗，亦只有中聯辦可以協調、點得郁建制政黨妥協，同搞散泛民，而動員、催票、配票，政府更加無能為力。但689對本地選舉的而且確是有舉足輕重的影響，他是作為一個負面因素存在，梁營好鬥作風至今不改，動輒觸動市民政治神經，尤其低劣的政治手段乞人憎，變相製造政治對立氣氛，為反建制陣營造勢。<br>高投票率同市民反梁有極大關係，2007投票率低過四成，正因為當時政府民望高，政局平穩，於是用選票表達政治不滿的市民較少。區選投票率一貫與立法會選舉相差約十個百分點，而泛民在區選總得票又少於立會得票，這表示區選冇出來投票的是對地區事務冇興趣的年輕人及中產，今次出來投了抗議票，加上傘兵、本土、素人青年，拉闊了反建制光譜，高投票率下，泛民、傘兵總得票應該有斬獲，這對明年立法會選舉打下勝利基礎。<br>今非昔比，在現實政治環境下，高投票率未必能轉化為反建制陣營的議席，甚至重複2003年一役，令個別區議會變天，當中關乎大小形勢。從議席而言，2003泛民其實沒有大勝，只是氣勢上一時壓倒建制派，而在北京果斷撤換特首後，尖銳的對立矛盾消失，而建制派則重整旗鼓，大量投入資源培育社區幹事，用「非政治化」形象包裝，重奪議席，在2007年其實已接近全面收復失地，到2011年更加全面控制所有區議會。當建制派在地區執政後，另一改變是行政權力向建制派全面傾斜，新增一億地區撥款，變成他們的另類蛇齋餅糭。建制派同時自體繁殖出大量外圍文娛康體組織，申請公帑資助活動，組成樁腳利益集團。可以講今日泛民面對的地區大形勢，比2003年惡劣得多，情況就如雜牌軍香港隊對抗財大氣粗強國隊。</p><p>建制組織強  泛民多內鬥
</p><p>另一變數是建制派更加組織化及戰略化，泛民只是一個鬆散陣線，加上近年互相攻伐，內鬥勇武，放生外敵，客觀上削弱反建制陣營當選機會，今屆應有更多高票落選的個案。好多泛民支持者對此不滿，但大家有否想過，今時今日，泛民、傘兵、社運人面對的是一個國家機器，不是民建聯、工聯、經民聯。這些黨派已無實際意義，背後操控的政治機器，已不是本土政治力量，他們有各種方法協調、勸退、懲罰候選人，泛民無法相比。<br>執筆時點票仍未完成，區議會會唔會因破紀錄投票率而變天？才不會，但如果有幾件重量級人馬落選，如似當年葉國謙觀龍墮馬事件再現，咁就出番啖氣，假如今次梁美芬、蘇西智、彭長緯等輸比政治素人，就真係大快人心。至少證明雨傘之後，人心仍然不死。就如香港隊守和強國隊，自己出唔到線，但至少打出漂亮一仗。而這場仗，是會產生連鎖的政治後果，就是如果北京繼續支持梁振英「再接再厲」，則2016年立法會選舉，反建制陣營在689神功護體下，真係冇得輸。</p><p>添馬男</p></body></html>