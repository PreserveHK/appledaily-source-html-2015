<html><header><meta charset="utf-8"><title>魚樂無窮：三大富豪坐鎮概念股 - 唐牛</title></header><body><h1>魚樂無窮：三大富豪坐鎮概念股 - 唐牛</h1><p>職場上有一句順口溜︰識人好過識字。簡單而言，任你讀幾多書、資質幾高都好，如果人事關係唔好，不得民心，隨時做死一世小職員。相反，假若人脈夠強，廣結朋友，三兩下手勢就可以做到揸fit人，跳槽更加係易如反掌。做生意一樣，產品服務平靚正，但泊唔到大碼頭，可以執笠收場。如果有全港最有錢嗰班人幫襯你呢？大膽講句︰想窮都難！<br>今日推介嘅怡邦行（599），正正屬於想窮都難份子，公司主要從事批發及零售建築五金、衞浴、廚房設備及傢俬，主打香港市場，內地及澳門亦有涉足。最新業績顯示，佔比近八成嘅批發業務，收益按年升26%，至4.4億，主要受惠本港物業發展項目樓量上升。睇真啲，期內合作樓盤包括緻藍天、柏傲山、The Parkside及天鑄等，意味長實地產（1113）、新地（016）及新世界（017）都係佢嘅客，有三大富豪幫襯，生意肯定長做長有；另一方面，澳門生意亦勁升兩倍，當地發展重點將由賭場轉移至娛樂渡假村，怡邦行又係啖啖肥肉擺落口。事實上，公司歷史悠久，成立接近40年，難怪盡得龍頭地產商歡心，去年度盈利爆升6.3倍，市盈率9倍唔夠，保持連續十年派息紀錄，息率達5.3厘，最新市值僅5.6億，連細價股鑊氣都有埋。咁多優點集一身，噚日一舉創上市新高，相信只係大升浪嘅前奏。<br><br>唐牛<br> https://www.facebook.com/tongcow88 </p></body></html>