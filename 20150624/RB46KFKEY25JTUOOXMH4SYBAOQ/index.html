<html><header><meta charset="utf-8"><title>栢案驚奇︰等埋發叔症 - 方栢翹</title></header><body><h1>栢案驚奇︰等埋發叔症 - 方栢翹</h1><p>我夠膽肯定，上周有份「等埋發叔」（圖）的議員，唔係真正香港人！因為係香港人都知道乜嘢係「食住等」；邊有人食飯等人會成枱人走晒出酒樓門口等？同樣道理，議員們大可坐喺議事廳發言「講住等」，何須還剩廿秒先拉隊走人？如果「等埋發叔」係一種病症，仲傳染咗去體育界，會發生乜事？</p><p>包越位</p><p>某年英格蘭於世界盃關鍵分組賽，泰利突然發號施令佈越位，點知得車路士隊友加利卡希爾響應散出嚟；巴尼斯話：「距離太遠喇，聽唔到隊友噏乜！」里奧費迪南話：「我覺得呢個關鍵時刻應該留喺禁區；事後檢討亦認為呢球無必要裝越位。」結果留喺禁區包越位嘅球員，累英軍輸波出局。</p><p>零秒出手</p><p>NBA總決賽第七場最後三秒，落後兩分既勇士經過隊友10個單擋，終於造出空位俾居里三分線起手；豈料此時居里瞥見觀眾席的父親戴爾竟在彎腰執銀仔；居里希望「等埋老竇」親眼睇住自己射入呢球絕殺，結果攬住個波直到完場鐘聲一響……</p><p>等埋總理</p><p>里約熱內盧奧運100米決賽，各選手已於起跑線準備就緒；點知牙買加總理趕緊入會場，想親眼睇住保特衝線。保特見總理一場嚟到，決定「等埋總理」，結果佢等咗10秒先起跑，對手已經衝晒線......<br>喺分秒必爭既體育界，染上「等埋發叔症」真係好大鑊；最慘係，呢個病同人另一種名稱只得一個字的「症狀」一樣，都係冇藥醫。<br>方栢翹<br>now足球評述員</p></body></html>