<html><header><meta charset="utf-8"><title>估佢唔到！遺材賽原來咁易玩</title></header><body><h1>估佢唔到！遺材賽原來咁易玩</h1><p>雷神莫雷拉今季頭馬數字破晒香港紀錄，咩賽事騎咩馬，佢都有本事贏，神級騎師當之無愧。今期(24日)谷草編有兩場特別條件賽，所有參賽馬季內都未贏過，水鬥水場合，揀馬原本有啲棘手，不過一見到雷神分別騎「花紅」同「威利飛越」，精神當堂為之一振，事關佢近十一匹限未勝馬賽座騎，拎到四冠五位，上名率82%，買雷神ＷＰ收錢機會極高！<br>第三場「花紅」來自已經連勝三個賽日之蔡約翰馬房，蔡廐近排專贏三、四歲生力軍，三歲之「花紅」近七戰只兩次冇獎金，上仗14檔起步耗力搶放，都捱到季軍，水準唔曳，今勻轉跑谷草打王牌用番雷神，擺明想求突破，本身有一定前速，特別適合C加3欄，配合騎練當旺，可望借勢開齋。<br>第六場徐廐「威利飛越」埋門至由雷神過檔，操完佢冇推庄，證明馬有吸引力。唔講大家可能唔知，徐廐近兩季四次派馬角逐谷草一哩限未勝馬賽，獲兩冠一亞一季，「威利飛越」吼準同類賽事上陣，有力脫穎而出。</p></body></html>