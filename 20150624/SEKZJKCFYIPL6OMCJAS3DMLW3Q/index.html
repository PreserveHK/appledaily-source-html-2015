<html><header><meta charset="utf-8"><title>求驗客手記︰雲達沙反轉完旺角根度簡今尖嘴現身</title></header><body><h1>求驗客手記︰雲達沙反轉完旺角<br>根度簡今尖嘴現身</h1><p>前曼聯門神雲達沙前日突襲香港，野生捕獲「神沙」嘅晒命相傳遍fb。部份球迷估到偶像入住旺角朗豪酒店，噚日一早去門口追星，又真係畀部份人拎到簽名。不過雲達沙噚晚已經離港。大家仲想追星，今日可以去圓方同ICC（環球貿易廣場）一帶哺住噚日由上海出席完活動，嚟港度假嘅多蒙特球星根度簡！</p><p>簽名合照有求必應</p><p>荷蘭籍嘅曼聯一代門將雲達沙2005年訪港獻技，墟冚場面相信球迷都歷歷在目，但今次呢位44歲退役球星，據稱就係帶埋老婆囝囝來港度假。雖然係私人性質，冇任何官方活動，但醒目嘅球迷都冇走寶。前晚網民瘋傳同雲達沙合照，野生捕獲地點遍佈W酒店、朗豪坊，連女人街都有。相入面嘅雲達沙笑容十足，親民程度拍得住發哥。<br>而一班球迷當然唔會錯失良機，估到偶像下榻朗豪酒店，噚日晨早先去W酒店等，見唔對路晏晝就去朗豪酒店門口追星。據聞等到晏晝五點幾，雲達沙拖住老婆返酒店，見到fans等咗咁耐，都逐一幫佢哋簽名表現nice爆。有個小朋友拎條紅魔底褲出嚟，雲達沙仲搞笑咁問有冇着過先幫佢簽。</p><p>之後有傳雲達沙七點會離開酒店，搭飛機去廣州繼續中國之旅，有球迷放工急急腳趕到，可惜到七點半酒店職員話呢位球星已經離開，搞到班球迷鬼咁失望。球迷趙先生帶咗成廿件珍藏波衫，諗住可以畀偶像簽名同埋合照，最後都陰公豬撲空，坐埋一邊逐件摺番入袋。<br>至於另一個球迷阿文都話：「上年暑假曼聯拉隊訪港，我都簽到唔少球星，今次帶埋件簽名波衫，可惜等咗成個鐘都拎唔到簽名。」「神沙」引起追星潮，前港足門神范俊業去到日本，都野生捕獲現役西班牙國腳佐迪艾巴。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p><p>根度簡接力來港度假</p><p>「神沙」離港後，隨即有效力德甲多蒙特嘅根度簡接力，佢噚日從上海嚟香港，仲不忘喺下榻嘅Ritz Carlton酒店內同香港出名嘅夜景合照，佢話呢次來港係「放假同處理私人事務」，後日就會走人；球迷想知呢位球星最新動向？記住留意《蘋果》即時新聞喇！</p></body></html>