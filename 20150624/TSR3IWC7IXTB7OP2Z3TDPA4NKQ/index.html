<html><header><meta charset="utf-8"><title>一周三件：重慶機電值博 - 錢雋</title></header><body><h1>一周三件：重慶機電值博 - 錢雋</h1><p>重慶機電（2722）單係食住重慶市本身，就一帶一路嘅投資，嚟緊嘅日子有數圍，兼有得博盈喜。又國企改革密鑼緊鼓，重慶機電亦遲早要落實注資，但市值仲係好細奀，有得諗。</p><p>半年業績隨時盈喜</p><p>重慶機電基地重慶市，係一帶一路重要支點，據祖國報載，喺今年嘅重慶國際投資暨全球採購會，中外商簽署咗80個重點項目，總投資額3,233億元人仔。又就住一帶一路單係重慶市所佈局嘅重大基建項目，額度講緊1.2萬億元人仔，又以市內打造包括汽車同高端產業，目標2020年時，總產業規模上到2.2萬億元人仔。重慶機電機單係食住重慶市未來投資發展，嚟緊日子已經有運行。<br>重慶機電啱啱今年4月，宣佈出售重慶美的通用35%，套現1.77億元人仔，估計獲利1.28億元人仔。呢壇製作獲益，已等於重慶機電上年上半年總盈利1.9億元人仔嘅67%，連埋本身主打瓣數溢利貢獻，重慶機電嚟緊半年成績單，有得博盈喜，今年PE有機會落番單位數。市場亦估計重慶機電出售通用美的主要目的，係放低合資包袱為集團日後喺製冷機產品更加海闊天空而鋪路，已經有重組味道。<br>重慶機電管理層上年亦提過，阿媽重慶機電集團會向重機注優質資產。重慶機電H股市值20億元唔夠，就算計晒所有權益，總市值都係講緊65億元，比起阿媽上600億港銀資產，簡直小兒科，重機正係等緊快高長大，迎接注資。<br>重慶機電現價（1.77元）0.9倍PB，場內近磅行家上海電氣（2727）2倍PB、祖國行家華中數控（深300161）7.4倍，瀋陽機床（深000410）更加高達8.5倍，重慶機電平咗一大截！煲重慶機電，博現水位再翻半番到2.7元計數，1.35倍PB，仲未追到最近磅嘅上電。<br><br>錢　雋<br>細價股專家<br>本欄逢周一、三、五刊出</p></body></html>