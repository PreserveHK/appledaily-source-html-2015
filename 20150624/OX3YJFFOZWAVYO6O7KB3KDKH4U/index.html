<html><header><meta charset="utf-8"><title>幕後主腦在暗角冷笑 - 陳也</title></header><body><h1>幕後主腦在暗角冷笑 - 陳也</h1><p>睇慣武俠片的人都知道，大奸大惡平鋪直敘，收視不會高。製造峰迴路轉，奸中有更奸，隨時飄忽左奸右中，中奸合體……這樣才釣到觀眾。<br>六一八事變，田少以一介盟主，一錘定音認定，此乃人蠢無藥醫的愚行，也就是說，不存在陰謀陽謀。<br>此言甚啱香港仔口味，但觀乎武林常規，在江湖打滾半世紀的一班老油條，會因為一次蝦碌，驚到喪哭？而平時以老闆口吻教訓下屬，食慣大茶飯，見盡恒指舞高弄低，會為了區區幾千點爆喊？<br>這一回，唔係輸身家，只係輸波，比數是不可思議的28：8，雖然難睇，但未致一鋪清袋，何需借傳媒鏡頭流下鱷魚淚。放大葉劉氏抽泣畫面逐格睇，當明白何謂假作真時奸亦假。這32位江湖人物，出醜後推個新界地主做代罪羔羊，由佢揹鑊食死貓，接着爭住在鏡頭前哭喪示忠，這一幕，老江湖一定瞧出破綻。西環那邊，表面上是馬列毛的誓死支持者，內裏個個精叻縮骨將一幢幢豪宅炒到飛起。建制派仆去西環「找數」，只是煙幕，事變的幕後主腦，在暗角中，墩埋發叔，忍唔住冷笑。 </p></body></html>