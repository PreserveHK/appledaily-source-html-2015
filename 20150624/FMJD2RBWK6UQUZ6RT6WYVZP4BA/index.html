<html><header><meta charset="utf-8"><title>隔牆有耳：名創優品用簡體字遭鬧爆 - 李八方</title></header><body><h1>隔牆有耳：<br>名創優品用簡體字遭鬧爆 - 李八方</h1><p>噚日facebook群組「將軍焦點」，發現寶琳新開張無耐嘅百貨店「名創優品」，不單貨架淨係標咗簡體字「缤纷色 自由选」（繽紛色 自由選），店內唔少產品都直情用埋簡體字標示，好似風扇、尿袋同埋電芯都係，得番好少仲係香港代理嘅貨品係用繁體字咋，惹嚟唔少網民鬧爆「大陸化」，有人聲言要罷買，抗議「國產嘢扮日本貨」。</p><p>國產扮日貨</p><p>名創優品睇落真係幾日本風㗎，標誌似足Uniqlo，舖面設計同貨品式樣就抄足無印良品，呢個品牌聲稱係日本年輕設計師創立，但網民發現，佢哋實情係大陸廉價百貨連鎖店，近幾年大肆進軍香港，喺觀塘、元朗、荃灣、旺角及將軍澳都有分店，封咗呢間店為山寨之神。八方噚日問過濕平嘅市民，有人話用簡體字唔係幾好，大陸造嘅食品又驚有事唔會買，但亦有市民見到樣樣嘢都十零廿蚊，唔理咁多，始終價錢最實際。</p><p>識睇　睇留言</p><p>Lawrence Law：着眼點係簡體字，對本地人嘅唔尊重，唔好小看生活上嘅滲透。<br>Joey Lee：但是我有買這間公司的香水！很好用！唔錯！所有嘢都好平！<br>Fuk Keung Lo：共匪沒有甚麼叻，只識抄襲，好討厭。<br>Lee Leung：原來大陸人最愛做日本狗，買日本貨。<br>Michael Fung：日本城也非日本。<br>Ec Chan：山寨嘢，垃圾！<br>資料來源：《蘋果》網頁</p></body></html>