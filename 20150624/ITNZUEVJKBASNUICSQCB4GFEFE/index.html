<html><header><meta charset="utf-8"><title>今次真係要「等埋發叔」咯！</title></header><body><h1>今次真係要「等埋發叔」咯！</h1><p>建制派一聲「等埋發叔」，集體離場未有投票，搞到政改方案戲劇性僅八票贊成。如果馬會有樣學樣，咁今期(24日)夜賽隨時延遲開跑都似，事關發叔愛駒「驪龍」將於第一場上陣，佢老人家呢輪行路慢咗啲，上周末端午節屯門龍舟比賽，佢身為主辦單位永遠會長，同新任鄉議局主席乖仔劉業強都齊齊甩底，而且周三晚可能落大雨塞車，萬一發叔趕唔切到場督師，班騎師傻到學班議員「等埋發叔」先跑，你話係咪好滑稽先？<br>呢場大龍鳳搞到葉劉等人淚如雨下，跟手田北辰連大佬田北俊都插，田少隻「人民武士」日前成功開齋，田少當日親自拉頭馬，本來心情靚靚，點知家陣「人民冇事」卻變成「兄弟有事」。<br>講番發叔，一把年紀難免逐漸淡出政壇，好似田少咁拉吓頭馬咪仲開心，佢隻「驪龍」初跑2200米表面冇根據，但要留意練馬師李易達季內五次派馬角逐谷草同程賽事，拎到三冠兩亞全入Q，好似「匯聚力量」，最近正喺此程打破悶局。「驪龍」今季初四班都贏到，家陣喺五班其實好有分量。<br>「等埋發叔」先開跑就冇乜可能嘞，但如果「驪龍」贏咗，咁就真係要敬老「等埋發叔」，等佢慢慢行過嚟凱旋門拉頭馬！</p></body></html>