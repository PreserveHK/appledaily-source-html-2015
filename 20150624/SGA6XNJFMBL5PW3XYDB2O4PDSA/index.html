<html><header><meta charset="utf-8"><title>中環在線：港大畢業唔選港姐蕭若元千金加入投行 - 李華華</title></header><body><h1>中環在線：港大畢業唔選港姐<br>蕭若元千金加入投行 - 李華華</h1><p>易還財務（8079）主席蕭若元噚日畀咗個驚喜大家，就係首次正式介紹佢位愛女蕭瑤瑤。剛大學畢業嘅蕭瑤瑤一露面，即刻搶盡爸爸風頭，仲不停被人問佢會唔會考慮參選港姐。若果佢參選，肯定可以跟近日人氣嘅「十優狀元港姐」麥明詩好好較量。</p><p>蕭瑤瑤想做恐龍專家</p><p>蕭瑤瑤芳齡21歲，剛畢業於港大政治哲學系，談吐舉止都得大方得體。佢從小就讀國際學校，讀寫英文比中文好，所以說話時間唔中都中英文夾雜。<br>佢見爸爸噚日搞記者會，好奇走去撐場，蕭若元亦唔介意大家認識佢呢位可人兒。<br>被問到會唔會加入易還財務，瑤瑤就笑笑口話，「我會出去累積工作經驗先，well……我已經有offer，8月會去投行工作，由於唔係formal offer，所以都仲未知道係咩position」。<br>有人問瑤瑤會唔會選港姐，佢首先係露出腼腆神情，之後就甜笑咁問「點解個個都咁問我㗎？我唔會啦！人哋讀書咁叻……」企喺旁邊嘅蕭若元見狀，即刻慈父上身，掃一掃寶貝女嘅一把秀髮，加多句話「佢唔會（選港姐）嘅」。<br>其實，瑤瑤7歲時已經上過電視台節目，當時佢話想去美國研究恐龍，想做考古學家，又點會志在選港姐呢？<br>驟眼望落去，瑤瑤有啲似前學聯秘書長周澄，蕭若元咁鍾意論政，瑤瑤平日應該汲收唔少，佢唔選港姐，唔做恐龍專家，將來可以考慮去從政，肯定好多粉絲，話唔定成為一黨之首㖭呀。<br>講番轉頭，蕭若元其實有4個仔女，大家都識搞電影嘅蕭定一，仲有比較低調嘅蕭定欣，至於瑤瑤仲有個妹妹蕭雙雙。<br><br>李華華<br>mailto:LiWaWa@AppleDaily.com</p></body></html>