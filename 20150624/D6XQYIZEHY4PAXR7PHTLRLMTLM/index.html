<html><header><meta charset="utf-8"><title>求驗客手記︰巴特里吉祥物史上最醜</title></header><body><h1>求驗客手記︰巴特里吉祥物史上最醜</h1><p>做得球會吉祥物，通常都係行可愛路線，𠱁吓啲小球迷開心，但蘇超球會巴特里呢隻新吉祥物（上圖），真係唔單止騎呢咁簡單，直頭係樣衰兼恐怖，分分鐘嚇親小朋友。巴特里禮拜一推出呢隻叫Kingsley嘅吉祥物，即刻引嚟網民批評同抽水，話佢係球壇最醜樣嘅吉祥物，甚至話佢似病毒，應該叫不祥物先啱喎。有網民就改圖，將Kingsley key入去侏羅紀公園度，亦有人改到佢識噴火，大戰哥斯拉（下圖），成隻怪獸咁恐怖。</p><p>原本巴特里隻吉祥物係小蜜蜂嚟，好得意㗎，但點解會突然搵咗隻四不像做吉祥物嘅？咪就係錢作怪囉！巴特里簽咗個新贊助商，係美國一間叫Kingsford Capital嘅投資公司，所以就換吉祥物去幫新贊助商宣傳。雖然Kingsley劣評如潮，但設計師斯格利就力撐自己嘅作品，話急不及待想見到球迷着住Kingsley嘅T恤出街。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>