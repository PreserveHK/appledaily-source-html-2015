<html><header><meta charset="utf-8"><title>求驗客手記：皇馬孖寶強國化巴利鳩嗚C朗尿尿</title></header><body><h1>求驗客手記：皇馬孖寶強國化<br>巴利鳩嗚C朗尿尿</h1><p>強國遊客之前成日喺香港遊客區隨地大小二便，好多香港人不滿，商務及經濟發展局蘇局長就叫大家包容吓。點知堂堂三屆金球獎得主基斯坦奴朗拿度（C朗），周一凌晨喺法國夜蒲後周街屙尿，仲俾狗仔隊影到，唔知法國有冇局長叫法國人包容吓呢？</p><p>C朗夜蒲通街屙尿</p><p>西甲煞科，歐聯決賽又冇皇家馬德里份，C朗已經開始放暑假回吓氣，佢就揀法國南部聖特羅佩度假，日頭遊完船河、曬完太陽，夜晚最好就梗係去蒲，周一凌晨四點幾，C朗同兩位男性朋友喺當地夜總會玩完準備返酒店，C朗唔知係唔係飲大咗兩杯急尿，就貪方便揀泊喺附近兩部私家車中間小解，仲搵埋老友睇水，點知都驚動夜總會保安，保安立即趕C朗走，佢嗱嗱聲拉番褲鏈走人，但應該都冇洗手。C朗以為神不知鬼不覺，但都係俾狗仔隊影晒相。作為咁多年輕人偶像，C朗都咁不雅，真係失禮。不過睇C朗個款，嚟到法國應該都使唔少錢，屬高消費客人，唔知法國局長又會唔會好似香港嗰啲局長咁好客，叫法國人包容呢？</p><p>巴利出城即掃火腿</p><p>講開強國遊客壞習慣，隨咗周街大小二便，瘋狂「鳩嗚」都係。皇馬另一個翼鋒加里夫巴利，亦都頗為強國化，日前就喺個人Twitter，上載自己去馬德里超市鳩嗚時，買一大隻西班牙火腿。雖然西班牙火腿真係當地特產，但巴利假假哋都喺西班牙生活咗兩年，好似未見過世面咁，呀，佢又會唔會當西班牙火腿係水貨咁，運番幾隻返威爾斯呢？<br>講開皇馬翼鋒，英格蘭新星史達寧就可能成為下季皇馬新翼鋒嘞。英國《太陽報》周一報道，皇馬準備用4,500萬鎊（約5.3億港元）收購呢位20歲球員，仲話皇馬元老隊6月14日主場對利物浦元老隊，史達寧會隨軍出發，傾吓轉會咁話。皇馬新帥好大機會係賓尼迪斯，呢位前利物浦領隊都叫做慧眼識史達寧，提出收購真係唔出奇。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>