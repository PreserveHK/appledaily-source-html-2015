<html><header><meta charset="utf-8"><title>隔牆有耳：《民主會戰勝歸來》改編成屠城史夫子唱出六四 - 李八方</title></header><body><h1>隔牆有耳：《民主會戰勝歸來》改編成屠城史<br>夫子唱出六四 - 李八方</h1><p>聽日就係六四26周年紀念，當年有份喺北京採訪嘅《文匯報》前記者劉銳紹近月獲邀，為《民主會戰勝歸來》嘅國語版《歷史一段》主唱，首歌由原班人馬改編，講述六四屠城歷史。人稱夫子嘅劉銳紹話，作曲同埋填詞人想由「六四人」唱呢首「六四歌」，所以夫子厚住面皮一口答應，但未知會否喺聽嘅集會播放。<br>《民主會戰勝歸來》係2012年的香港社運歌曲，由樂隊VIIV演唱。創作人今年將呢首歌改編為國語，畀喺內地來港參與紀念六四嘅同胞都有歌可唱，抒發悲傷情感。夫子本身係時事評論員，專門評論內地時政，分析國家領導人講話，但今次願意轉行做「歌手」，因為創作人希望由一位與六四有關連嘅人唱呢首歌。</p><p>雨傘運動有份
</p><p>夫子同八方講，喺錄歌前攞番當年採訪六四嘅傳單、遺書影印本、照片出嚟，諗番當年嘅畫面、充滿感情去唱呢首歌。歌詞除咗講六四屠城，坦克點樣「輾破血肉」，仲將香港嘅雨傘運動掛鈎，歌詞最後有幾句係咁寫：「一代又一代的燦爛　張開了理想的傘　選擇愛　還是要遺忘」，夫子話，曾經同新一代討論六四問題，認為要佢哋討論對六四嘅看法，首先唔好一開始否定年輕人嘅想法，否則咁同共產黨無異，要畀年輕人清楚知道香港與內地係互相影響。<br>夫子話，當年佢喺北京採訪六四，真係槍林彈雨，睇住掌權者以武力對付學生，希望港人唔好遺忘六四，思考點樣繼續爭取民主普選，聽晚維園見。<br><br>李八方<br>mailto:pf_lee@appledaily.com</p></body></html>