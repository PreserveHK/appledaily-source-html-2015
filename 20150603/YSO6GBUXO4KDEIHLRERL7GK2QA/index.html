<html><header><meta charset="utf-8"><title>魚樂無窮：美東爆炒條件集一身 - 唐牛</title></header><body><h1>魚樂無窮：美東爆炒條件集一身 - 唐牛</h1><p>「點解隻股今日升咁多嘅？因為買嘅人多過賣嘅人囉！」一隻股票的升跌，中長線而言與盈利、派息掛鈎，但短線走勢，卻與供求關係密切。<br>半新股美東汽車（1268），單日炒高16%，看似誇張，但睇清楚來龍去脈後，你肯定改變想法。<br>美東汽車2013年底掛牌，其後一直潛水，及至上月始重返水面。根據上市配發結果，公開發售超額唔夠一倍，A組分貨比例起碼四成，B組更係100%，但股價唔爭氣，難聽啲講就係老散一褲都係，蝕本貨肯定掟晒出街，換句話說，貨源已盡入強者手中。<br>CCASS顯示，頭十大券商持貨75%，相當於街貨逾九成，成功歸邊了。<br>先天條件已足，爆發點更於日前出現︰公司宣佈以1.83元配售最多1億股，集資最多1.8億，主要用作收購4S經銷商店及興建新4S經銷商店，重點不在於用途，而是大時代下，每有配股供股消息，必有一輪炒作，好似早前提過嘅漢傳媒（491）噚日又破頂，較配股價高出五成有多，美東還有一大段路要走。<br>再講，汽車相關股份氣勢如虹，和諧汽車（3836）、元征科技（2488）大時代累升一倍，美東呢？五成而已，難得有咁多炒作元素集一身，學四叔話齋，點都要食番鋪大糊先走啦！<br><br>唐牛<br> https://www.facebook.com/tongcow88 </p></body></html>