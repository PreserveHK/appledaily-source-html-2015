<html><header><meta charset="utf-8"><title>李達三捐中大一億 - 左丁山</title></header><body><h1>李達三捐中大一億 - 左丁山</h1><p>朋友退休後，某日讀書，忽覺右眼模糊，初以為眼鏡染污了，除下眼鏡一望，知道眼鏡清澈無瑕。再照鏡望自己塊面，右邊睇得唔清楚，心中暗叫不妙，急忙落樓搵相熟眼醫求診，眼科專家同佢驗咗一輪，懷疑係眼球內血管爆破，叫佢急急去眼科醫院再驗，唔好彩，檢驗結果就係爆咗眼球血管，瘀血形成血塊，阻礙視力。<br>點醫？眼科醫生話可以一個月打一針，向右眼打，每針藥費超過一萬元，個個月都要打，唉吔，退咗休先至咁搞，長期負擔幾重噃。朋友打電話嚟問左丁山有冇識得甚麼專家可以醫治呢樣奇難雜症，例如中醫、針灸、神醫……等等，老友有命，左丁山自然周圍去問，至今不得要領，各界讀者如知道，請指教。<br>當西醫話某種病無乜西醫方法醫治，或有，但醫藥昂貴到極之時，我地香港人好自然咁就會諗到中醫藥有冇辦法。左丁山曾眼見西醫老友話醫骨刺無斷尾方法（手術剷除後可再生過），但有中醫話得，一位女士連吃三個月中藥之後，頸部骨刺竟然冇咗，左手不再麻痺無力，無法子唔服。因此覺得傳統中醫藥值得深入研究、科學化，在香港發揚光大，與西醫西藥互補長短，作為比較廉宜一啲嘅長期醫療體制。<br>中文大學中醫中藥研究有幾好聲譽，譬如研發出嚟嘅三冬茶，對預防感冒，確係幾有用嘅。做咗幾十年中大新亞書院校董，直至約三年前因年滿九十歲先至唔肯再做校董嘅李達三博士，近日慷慨捐贈一億元支持中文大學嘅中醫藥研究，呢一億元會成立一個「李達三葉耀珍教育發展基金」，每年衍生嘅收益，用一百萬元支持一個「李達三葉耀珍獎學金」，其餘收益撥作中大中醫藥教育，研究與發展。中大為答謝李博士，會命名一個「李達三葉耀珍中醫藥研究發展中心」及將大學圖書館新翼命名為「李達三葉耀珍伉儷樓」（按：中大已有李達三樓多年）。李先生縱橫商界七十年，左丁山初入銀行做事之時，銀行已有一個大客，叫做Roxy Electric（樂聲）專門代理日本聲寶牌電器產品，就係李先生擁有嘅，李先生在香港與新加坡擁有不少事業，如酒店、地產等等，今年分別捐錢俾城大、港大、中大，各一億元，直情係商人行善典範。</p></body></html>