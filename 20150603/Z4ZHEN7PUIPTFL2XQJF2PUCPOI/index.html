<html><header><meta charset="utf-8"><title>周汶錡拖老公　名店掃B仔衫</title></header><body><h1>周汶錡拖老公　名店掃B仔衫</h1><p>【銅鑼灣】周汶錡（Kathy）與法國籍夫婿Julien的B仔預計於下月出生，之前Kathy還穿着高踭鞋密集式出席活動，進入預產期倒數一個月的階段，她專心安胎及為B仔所需用品作準備。她不時在微博貼圖透露，收了不少品牌送給BB的靚衫仔，而張新悅亦送上BB護膚用品，但她依然是緊張貪靚媽媽，要為B仔買定靚衫。<br>日前，Kathy便同Julien到了銅鑼灣利園shopping，化淡妝的她穿上淡粉紅色孕婦裙及Hermès手袋，腹部已大了好多，今次她乖乖着平底鞋，與Julien為B仔入貨。二人途經Dolce &amp; Gabbana的童裝店時，剛巧有親子活動舉行，他們在門口駐足了一會，對店內的小丑𠱁小朋友的表演十分有興趣，莫非有計劃為B仔搞派對取經？</p><p>準爸爸做低頭族</p><p>，二人行入了一間名叫Petit Bateau法式童裝店，為B仔揀衫。起初二人都有商有量，Julien幫手揀同有畀意見，未知是否未及Kathy細心慢慢揀，Julien揀了一會即顯得有點不耐煩，還企埋一手插褲袋，一手做低頭族玩電話。<br>作為模媽的Kathy惟有自己同售貨員傾談，她主力睇白色初生BB的蛤乸衣及藍白間tee。Julien玩完電話，見到老婆有點不悅，即表現落力再為B仔揀衫畀意見𠱁番Kathy，之後負責結賬及拎着一袋衣物離開。當Kathy見到有記者影相，亦主動笑笑口打招呼。<br>採訪、攝影：徐錦池</p></body></html>