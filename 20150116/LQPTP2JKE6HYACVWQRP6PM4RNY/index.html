<html><header><meta charset="utf-8"><title>曾話拒婚前性行為女神Anjay同闊少男友秘密同居</title></header><body><h1>曾話拒婚前性行為<br>女神Anjay同闊少男友秘密同居</h1><p>去年喺大婆台劇集《女人俱樂部》中，飾演「少女版李若彤」嘅Anjaylia陳嘉寶，去年五月自爆初戀終於來了——又係闊少——黃頌祈（Epaphras Wong），屋企好有米，家族至少有7個物業，不過半億家底闊少06年曾被控刑事恐嚇及不小心駕駛罪成，留下案底，又涉盜竊案。有指兩人喺教會撻著。女神鍾意，冇計。<br><br>當時Anjay仲話明，自己係教徒，所以會好乖豬，只可以錫錫，但唔可以有婚前性行為。至於22歲嘅「少女版李麗珍」王敏奕（Venus），據知早就同曾志偉仔曾國祥住埋，箍到實。<br><br>24歲嘅Anjay同闊少拍拖就快一年，兩人越愛越高調，拖手仔行街街落落大方。不過，原來兩人發展已經唔止拖拖同錫錫(好似係)。昨日有周刊報道就話，原來Anjay同闊少去年底已靜靜雞喺男友位於炮台山海峰園共賦同居喇。<br><br>報道話，Anjay為人進取，一方面又繼續幫大台拍劇，另一則又進軍時裝界舖路、加盟少女服裝品牌。雖然冇入股，只係做公關，但打盡人情牌，自己做埋生招牌；百足咁多爪，想同男友見面分分鐘要度期，如果一齊生活咪可以密密見囉；同時為咗同男友關係更進一步，同一屋簷下生活，都好正常。<br><br>但係Anjay就唔想人知道佢同男友同居呢件事，故此當兩人拍拖返閨俾記者「截住」之時，Anjay都火火地。其實只要女神開心，又可以箍得住男友，咁，做兵嘅仲有乜嘢好講呢？</p></body></html>