<html><header><meta charset="utf-8"><title>保護控制權 - 左丁山</title></header><body><h1>保護控制權 - 左丁山</h1><p>長江和黃集團重組後，分為兩間公司長和及長地，股權架構簡單化咗好多。經過大小股東（包括李氏家族及信託）換股之後，長和及長地各有30.15%由李家及信託持有，33.95%由原長實其他股東持有，35.9%由原和黃及其他股東持有，簡化啲講，就是大股東李家持有30.15%，街外股東持有69.85%。<br>李家揸三成股權，就控制一個「金融時報」所講嘅千億美元商業集團，豈非好抵玩？現代資本主義商業遊戲就是如此，一個創業嘅家族如要永遠揸住51%股權，好難做得太大嘅，因為公司上市後如要不停擴展，就不斷需要透過股市集資，發行新股，但一個家族好難長期亦步亦趨咁增持股份，不被攤薄，故此持股量會不斷下降，睇番美國「財富五百大」嘅公司發展史，就是如此，一百年前嘅獨資公司，到了今天，整個創業家族持股量通常低過50%好多。<br>但只揸住三成多少少嘅30.15%會否招來偷襲？係會嘅，但偷襲人士要付出極大成本。練乙錚教授評論長和重組，講到和黃併購部份赫斯基能源股份。呢批股份相當於赫斯基嘅6.24%，係由李氏家族出售，換取重組後嘅長和（CKH）嘅股份嘅。練教授（信報一月十二日）如此評論：「有了a這一步，李氏家族願以私人資金落搭承受長遠香港風險，不僅政治上有所交代，也可起到穩定本地金融市場的作用。」<br>這一步，當然係好棋，但並非好在穩定市場，而係好在穩定李家股權，不易被人偷襲。以左丁山所知，李家所持長實、和黃股份全部轉換為新公司長和嘅股份後，仍未達到三成，計清楚條數，再注入一批（6.24%）嘅赫斯基股份後，就啱啱可以換到30.15%，根據香港上市條例，持有股份超過三成，大股東可以每年增持2%而不必提出GO（general offer即全面收購），假如有人在市場大手掃入長和或長地，到咗5%，一定要公佈俾公眾知道，李家知道咗就可以進行應對部署，當對手如不斷掃入，股價會愈推愈高，以長和長地之股價計，對手要能運用五至六千億元先至可以威脅李家控制權，講吓就得，做就難到極。而且對手掃晒都係只有69.85%，差少少唔夠七成，不能私有化整個集團，買咗都冇用。故此囉喎，李家持有重組後嘅長和長地30.15%，並非政治交代，而係保護控制權嘅考慮。</p></body></html>