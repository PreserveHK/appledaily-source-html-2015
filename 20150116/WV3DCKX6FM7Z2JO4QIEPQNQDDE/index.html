<html><header><meta charset="utf-8"><title>職場慧眼：WhatsApp說了算 - 張慧敏</title></header><body><h1>職場慧眼：WhatsApp說了算 - 張慧敏</h1><p>科技資訊發達，溝通再無地域時間界限，真正無遠弗屆，暢通無阻理應是好事。自從有了WhatsApp，我絕對相信上班一族不管行業職位，只要有智能，不管功能，幾基本的肯定個個都有。實在真的太方便！申請工作約見面洽、確認，請假包括事假病假大假還有辭職，全部send個WhatsApp搞掂！ <br>上司同事究竟有沒有「收到」都不關發訊人的事。有沒有批核批准一樣不關事，假照放事照做，總之通知了就得了。神龍尚且見首不見尾，如今隨時失蹤鬼影都冇隻，教老闆上司同事六神無主，不知如何是好。一切WhatsApp說了算，是甚麼時候開始？要是發老脾反枱照撈話之你，肯花時間求其發個訊息通知都算畀足面。但對一向提攜栽培的上司，一樣冇情講？明知上司放長假，為了遷就最後下班緊接最新上班日，粒聲唔出在上司放假途中，發個WhatsApp說辭職，再打幾十隻字說多謝送祝福，幾畀面？工作上的交代交接、公司有沒有時間請人，根本不在辭職人的考慮之列。此舉最大好處，是成功令上司心死，他日不必再相見就好。之不過公司人事部從沒有收到正式辭職信，完全不知情的情況下，該員工突然失蹤，不講其他，扣薪水作辭職代通知金是不是理所當然？<br>開會途中其他人發言當中，若無其事拿出手機查來按去，既討厭兼冇禮貌，有幾日理萬機呢請問？不要以為個個都是盲夾蠢，覆來發去忙得如此交關，只不過是約去街睇戲食飯、講是非上網淘寶睇報紙打機，騙得了誰？<br>有時間天長地久send來send 去send個沒完沒了，偏偏沒有時間打個電話按個內線直接拆解講清楚，簡直匪夷所思。要是沒有WhatsApp，究竟點算？<br><br>張慧敏<br> http://www.facebook.com/HKcareerdoctor </p></body></html>