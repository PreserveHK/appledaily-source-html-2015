<html><header><meta charset="utf-8"><title>體壇拾趣：小丁失「利」網民鬧爆</title></header><body><h1>體壇拾趣：小丁失「利」網民鬧爆</h1><p>做過世界第一、拎過五個冠軍，舊年威到震嘅中國桌球一哥丁俊暉，嚟到二○一五年似乎唔多順利喎！佢喺周三晚出戰倫敦舉行嘅桌球大師賽，爆冷以3:6輸畀東道主球手佩利，連續四年首圈出局；賽後仲俾網民柴台，睇見都戥佢心酸。</p><p>火箭再破百暫領先傅家俊</p><p>世界排名第二嘅小丁周三喺桌球大師賽首圈亮相，對戰英格蘭老將佩利，雙方之前對賽十六次，小丁贏過十三次，點睇都高一線啦！點知小丁第一節已經落後1:3，休息過後一度追近局數2:3，但之後失誤極多，相反佩利全場三次打出一桿過百，以6:3爆冷贏波，四十歲人終於首次殺入賽事八強。呢位球手周五將會對戰北愛爾蘭嘅艾倫，後者喺首圈以6:4淘汰前世界冠軍希堅斯。<br>小丁二○一一年曾經喺呢項賽事奪冠，但之後四年都首圈出局。賽後佢話：「或者亞歷山大宮（賽場）唔鍾意我。或者我應該諗番初嚟英國嘅生活，嗰時每場比賽都渴望贏，𠵱家缺少咗戰鬥精神。」<br>其實小丁今個賽季狀態持續低迷。今次仲有網民喺佢微博留言狂踩，有球迷話「丁俊暉時代結束了」，更加有人鬧佢「以為撿了個世界第一，你就真以為自己是世界第一」。<br>至於「火箭」奧蘇利雲周四於八強迎戰香港一哥傅家俊，於第一局打出一桿一百零一度，以七百七十六次破百打破亨特利的紀錄，截稿前領先3:1。（now637台今日9:00pm直播）</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>