<html><header><meta charset="utf-8"><title>【七不思議】一言棠：永遠的五歲 - 歐錦棠</title></header><body><h1>【七不思議】<br>一言棠：永遠的五歲 - 歐錦棠</h1><p>梁振英在施政報告講述房屋問題，提到被個五歲小朋友向他發問：「行政長官，我大個之後住邊度？香港仲有冇足夠土地？」假如五歲港孩果真老積如斯，假如梁特首大話當人情精神分裂症候冇發作，則港人之福，香港有救，相信「香港幾時有真普選？」「你袋嗰五千萬喺咪用本票入㗎？」之類問題好快會相繼出爐，至於大個住喺邊、夠唔夠土地，一切一切，對於CY來說，自然有好多討論空間，最緊要在基本法框架內討論。（喂問住邊咋喎！係，總之煮飯落雞汁定雞粉好，都要在基本法框架內求同存異、有商有量）而且按過往慣例，面對個別問題，佢通常都不予回應，所以即係冇講過，而且，如果大家冇失憶，如果互聯網紀錄冇被清洗，只需上網打幾個字，你會發現，繼2013年佢喺地區諮詢論壇曾經用過「一個四、五歲的小朋友乜乜乜……」之後，2014年的施政報告再翻兜「一位幼稚園生點點點……」前後三年，埋到佢身都係小朋友，以受細路歡迎之程度計算，足以媲美聖誕老人同多仔佛，都係嗰句，如果佢大話當人情精神分裂症候冇發作的話。</p><p>個個要贏在起跑線</p><p>當然，有人對一個五歲小朋友竟然一錘定音，帶出香港長遠房屋發展問題而表示質疑，我就表示絕不出奇，港人父母要子女先贏在起跑線非昨日始，經典例子之一：不過是幼稚園學生柴娃娃表演「白雪公主與小矮人」，經過選拔，定了角色，最後都由於家長眼紅條氣唔順，由本來家長間互相排斥惡鬥，演變成集體投訴發爛渣，齊心詐型，老師一礙於形勢，二為保飯碗，惟有順應民意，結果一套劇全班十幾人，最後個個靚靚漏漏做皇子、白雪公主，邪惡皇后巫婆不見蹤影唔在講，侍衛隨從同七個小矮人無人問津更是常識，於是，故事改寫，價值顛覆，人人都是主角，故事如何推進不是重點，至於故事背後意義……儍的嗎？以上例子，千真萬確有血有肉，時有聽聞，所以，既然幼稚園塞豆窿學習生字範圍已經包括「Luxury」的話，那超級港女晒命擁有一千對鞋簡直是人之常情；等到成家立室之日排隊敬酒至講「新郎哥敬酒，買車又買樓」，已經等如輸到貼地，咒佢全家，如今應該「未學行、先學上樓」才是硬道理，講人話。所以，在CY眼裏如今香港地老者無所靠，其他皆廢青，惟有扮披着叮噹的時間布永遠停留在不變的五歲，才有生存價值。</p><p>【一言棠】<br>撰文：歐錦棠<br><br>除表演藝術，也酷愛文字、影像及武術，其文章往往一針見血。<br><br>本欄逢周五刊登</p></body></html>