<html><header><meta charset="utf-8"><title>咖喱牛腩：噓爆拿斯尼 - 牽牛</title></header><body><h1>咖喱牛腩：噓爆拿斯尼 - 牽牛</h1><p>每逢曼城對阿仙奴，又係廠迷被瘋狂抽水之時，甚麼飼養球會、衞星球會，幫曼城登基云云，聽到慣晒。其實唔好話我阿Q，從另一方面睇，阿仙奴其實當曼城水魚咁撳，艾迪巴約、拿斯尼(圖)、基捷基治同高路托尼，講真賣出價好高，事實上除咗拿斯尼外，幾位都打唔番兵工廠時期嘅水準，不過最令阿仙奴球迷難以釋懷，卻又係呢個拿斯尼。<br>首循環阿仙奴主場對曼城，正選嘅基捷基治冇噓聲，冇份踢嘅沙格拿亦都獲尊重，因為廠迷知道咩叫好嚟好去；不過對住拿斯尼就唔同講法，雖然佢二○一一年已經離開，不過作客阿聯酋球場仍然全場受到噓聲。講真，拿斯尼踢阿仙奴三季幾，都入唔少靚波，不過性格就太自我，好嘞，你想走人，你要高薪，咪畀你轉會去曼城囉，冇人叫你一定要感恩，不過你走咗之後又唔好成日數臭舊會囉。<br>下周日曼城對阿仙奴，拿斯尼又似乎不甘寂寞，大談跳槽往事。拿斯尼就話二○一一年夏天，其實當時曼聯領隊費格遜，特登飛去巴黎斟介佢，原本拿斯尼都心郁郁，不過費Sir就講到，成為紅魔鬼一分子，以後對阿仙奴就要好似打仗咁認真，拿斯尼就話自己好重感情喎，對住舊隊友好難硬心腸，結果拒絕咗曼聯，加盟同阿仙奴冇咁深仇口嘅曼城。<br>我唔知拿斯尼咁講，可唔可以幫佢洗底，不過阿仙奴今時今日，都叫做有山神、奧斯爾、辛迪卡索拉等黃金中場，都唔會懷念佢，但只要佢一拎波，廠迷都係照噓佢囉。<br>文：牽牛</p></body></html>