<html><header><meta charset="utf-8"><title>每日一趣：強國版MPF啟動 - 李可強</title></header><body><h1>每日一趣：強國版MPF啟動 - 李可強</h1><p>國務院噚日啟動「養老金並軌」，簡單嚟講，即係要求公務員同事業單位（類似香港公營機構）員工，全部要自己供番退休金，涉及人數多達四千萬人。打個比喻好似殖民時代香港公務員退休靠長俸，回歸後全部轉做供強積金。根據香港經驗，MPF會益晒保險公司同芬佬，難怪噚日內險股大升，但幾年後，香港社會民意對MPF怨聲載道，媽聲四起，唔知向來重視維穩嘅阿爺，有冇考慮呢點？<br>強國版MPF比香港版要狼好多，首先係員工供款比例高達8%，僱主供20%，合共達28%。僱主供20%嗰部份，員工退休後冇得落袋，政府屆時按當地平均工資計數派錢，金額就與之前供款基本冇關。<br>而家內地啲養老金，全部交由民政局打理，時不時傳出有地方政府挪用醜聞，第日能否全數領取，真係唔知。資金又只能買國債或擺銀行收息，大幅跑輸通脹。內地改革下一步，好順利成章係要交由保險公司管理，再做投資，跟足香港MPF制度。<br>不過，內地新養老金制度仲好輸蝕，公務員首先要扣起8%人工，將來可以攞幾多又唔知。到咗第日養老金真係入股市，以A股風高浪急程度，一個唔覺意輸鋪勁，到時反阿爺最激嘅，可能就係啲公務員。<br><br>李可強</p></body></html>