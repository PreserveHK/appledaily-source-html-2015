<html><header><meta charset="utf-8"><title>中環迷你裙：你唔敢贏呀？ - Samantha</title></header><body><h1>中環迷你裙：你唔敢贏呀？ - Samantha</h1><p>偶像黃子華話，金融風暴下白領拍埋師奶炒股。「Tommy，升兩毫你就話放？你唔敢贏呀？」家陣凶兆重現，場口係A股，噚日趁着IPO尾聲，滬指怒挾3%收市，大陸財經網評論員話，股市和內險上周五大跳水是誤殺，昨天是糾正，聰明人應抓住市場的錯誤勇敢撈底，而唔係逃走。Samantha當堂「哇」咗出嚟！<br>家陣大陸教人炒股：跌要撈，升要食。要達到呢種境界，咁咪即係叫人反地心吸力？Sam難以跨越心理關口，唔少基金佬要「滿倉踏空」，仲話為咗炒大陸股，要同價值投資分手云云。港股唔知應該開心定愁爆好，人家國壽、中石油炒到接近漲停，隔岸H股僅升3.6%和1.5%。<br>吹脹？未算。南北車高層停牌重組前互相買入對家股票，在澄清內幕交易的通告上，兩家公司話班高層純屬個人價值投資行為，強國股民民怨沸騰，最諷刺的係北車A股荒謬地漲停，究竟改革重要，定民憤緊要啲，擺在眼前，資金賭阿爺為顧全大局隻眼開隻眼閉，再趁勢炒西部十二省市今年逾六千億人仔交通建設投資。<br>原本以為一眾鐵路股要回補裂口，呢幾日又買返上去，眼見個圖決心向上，若閣下夠膽量又想體驗炒中國國情的激情，可待北車（6199）升穿十日線買入。<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>