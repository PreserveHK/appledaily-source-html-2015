<html><header><meta charset="utf-8"><title>【add】紅人主場：郭富城鐵人25年</title></header><body><h1>【add】紅人主場：郭富城鐵人25年</h1><p>郭富城出名勤力，今年入行25年，粗略計算，開了超過230場演唱會、拍過50部電影，不是鐵人28，而是鐵人25年。數字只是一個紀錄，一片一場的完成才是真實。捱得的郭富城，剛趕完「入行以來最辛苦嘅電影」，每日特效化妝七小時，消瘦了一個碼，未唞完，又到馬來西亞開個唱，未完成的事還多着，「每個歲數都可以是黃金時代。」辛苦？誰怕誰！<br>撰文：林妙萍<br>攝影：郭賢興<br><br>郭富城受訪這期間，在內地趕拍《西遊記之孫悟空三打白骨精》，這天他坐幾小時飛機、火車回港，出席代言的浪琴錶馬術比賽，坐下吃飯一小時後，連環做訪問，再即日返回內地拍片。</p><p>做美猴王死裏逃生</p><p>人前永遠精神百倍，精靈反應快的城城，少有地呻了兩句辛苦，藝人背後辛酸不少，紅褲子捱到上巨星級，更加絕少抱怨，證明也真的辛苦到極點，「呢次美猴王角色，化妝時間好長，仲有特製戲服要着，點講呢，就係大家着羽絨褸，我就成頭大汗，但汗水永遠流唔出假皮之外，又要着肌肉衣連場打鬥，真係超越人類極限。」<br>特技化妝要全身黐毛，時間一長，皮膚又痕又痛，起水泡、脫皮，城城說：「上妝好辛苦，啱啱開始時，每次要上七個鐘頭，上妝後，係完全唔能夠食嘢，其實都唔係好想食，所以體重係跌咗啲，冇計。」他坦言是入行以來最辛苦的電影，但身心得着更多，「最大得着係自我體能同意志嘅考驗，覺得一切都提高咗，唔係筆墨所能形容。」城城續說：「煞科嗰日拍咗24小時，絕對挑戰人體極限，我拍完落妝除低肌肉衣，人都完全虛脫，攰到好似完成一次死裏逃生嘅旅程。」<br></p><p>明星放下形象，需要勇氣。金馬影帝、大小傑出演員、影星獎狀，50套電影的洗煉，據城城所講，《三岔口》令他真正開竅，《父子》啟迪了他對演員的層次，演過正氣凜然的紀律部隊、爛賭父親、近兩三年的神魔電影，「神魔電影拍了兩次，都差唔多，唔會拍太多，希望去試吓其他挑戰。我鍾意演戲，角色只有好角色同冇發揮嘅角色，最重要角色有重量同質感，我平時係好理性嘅人，但作為一個演員，係愛幻想嘅。」</p><p>同積遜家族有緣份</p><p>歌、影、慈善「三項鐵人」壓力大，城城則謂「做個SPA 、跑個步、出一身汗」已經紓壓； 「現時主要做演唱會，新歌最快要到2016年。」城城近年工作重心放在電影，日前和米高積遜（Michael Jackson）三哥Jermaine Jackson見面，盛傳會有唱片合作大計。「好開心，同Jackson family好似好有緣。我鍾意Michael Jackson ，所有歌都鍾意，特別係《Thriller》 、 《Beat it》 、《Billie Jean》，又同Janet Jackson合唱過、拍過廣告，最近又碰到Jermaine ，真係好似好有緣。」</p><p>對黃金剩男冇感覺</p><p>49歲、未婚單身，城城被內地傳媒封為「黃金剩男」，「呢啲只係媒體起嘅稱號，我自己冇大感覺。我認為做人，喺唔同階段、年齡，只要做好自己，為自己人生目標努力拼搏，每個歲數都可以係黃金時代。」積極、樂觀做人更重要。</p><p>【爭氣能量源】</p><p>好身材穿甚麼都有利，歌手更是外形先行，城城沒開騷、沒戲拍的日子，每日堅持跑步一小時喼弗，平日盡量清淡平衡飲食。重視外觀衣着以外，認定男人至少需要兩隻手錶，「一隻畀運動時用，一隻係着西裝、行紅地毯都配搭到，手錶係表現個人品味。」<br>至於心靈讀物，「我係好堅持做人要有正能量，電影會推薦《阿甘正傳》。書，《生氣不如爭氣》。」</p><p>更多精采時尚內容，盡在 http://add.appledaily.com。 </p></body></html>