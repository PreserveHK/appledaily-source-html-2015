<html><header><meta charset="utf-8"><title>鳩嗚乜乜乜：TVB播武媚娘CG封胸</title></header><body><h1>鳩嗚乜乜乜：<br>TVB播武媚娘CG封胸</h1><p>「只准州官荒淫，不准百姓睇波」嘅內地劇《武媚娘傳奇》，可以話係「自由開放」嘅指標。估唔到《武》喺本港播，同封建嘅內地一樣被封胸，反而台灣就誓言絲毫不剪，為廣大觀眾福祉着想。<br>本地大婆台毫無新意，又靠外購劇搶收視，可惜買番嚟即將播放嘅《武》，都係唔准百姓睇波。雖然唔似內地咁剪成大頭娃娃，但就用CG後期製作幫咁多位低胸女星「着衫」，喺胸口加塊薄紗。聽講話好高科技喎，塊紗真嘅一樣。真係多謝晒囉，咁使唔使報名參加奧斯卡最佳特技獎吖？</p><p>#台稱絲毫不剪
</p><p>台灣就唔同，中視和中天確定3月30日播出《武》，仲強調係「絲毫不剪、完全呈現」。係咪全見版要到時先知，但費清喺中視宣告片，睇到國際范「忠於史實」嘅低胸裝確係「重出生天」，包括娘娘出浴嘅top shot（圖），仲有熟女版武則天啲霸氣女皇谷胸裝。不過，據講發行商唔准播足本，台灣係咪可以企硬要拭目以待。<br>香港觀眾咪冇眼福？其實喺網上，都有一啲收睇台灣電視嘅網址，但費清絕對唔建議大家咁做，因為可能涉及版權問題。唉，唔怪得越來越多港人要移民台灣啦。<br><br>費清　＃要生計，也要生活 ＃毋忘初衷</p></body></html>