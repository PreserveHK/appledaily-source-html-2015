<html><header><meta charset="utf-8"><title>【Raw Food之味】Raw Food100%　真係work？</title></header><body><h1>【Raw Food之味】<br>Raw Food100%　真係work？</h1><p>四五條香蕉加一大碗沙律，很多人可能會覺得淡而無味，但對Diana來說，全都是美食。對生機飲食深信不疑的Diana，曾經試過每日每餐都只食生機食物，「每日一瞓醒，都會覺得所有事都很美好，做的事都會很順利很順利。」完全不食熟食，是否真的可行？<br>記者：劉嘉欣<br>攝影：楊觀賜</p><p>上集提到，外國近年興起食Raw Food（生機飲食），即以不高於42度烹調食物。這種飲食方法於香港未算十分流行，但於Green Monday任職編輯的Diana已經快人一步。「其實我係上年9月開始接觸呢樣嘢（生機飲食），一開頭就大約係70%，去到今年有兩個半月就試咗99%食生。」做不到100%，皆因有時會飲到煲過的水。<br><br>雖然食全生機食物只有短短時間，但Diana覺得，比起吃七成生機食物，全生機的功效明顯很多。「我食咗生機食物之後，其實近視淺咗25度。到我轉食全生機之後，無記錯喺17定18日之內，近視再淺咗25度兼散光再淺咗25度，佢個復原或修復能力提升咗好多．．．食生機食物嘅人就有個非正式嘅統計，如果你食大約70%，就係拎到30%嘅效果。你食到去90%，就會拎到大約70%效果。咁你只有去到100%，先可以拎到100%效果！」但對於是否一定要食100%生機食物，Diana就指其實尚未有定論。<br><br>雖然Diana對食全生機食物充滿信心，但外國有不少研究發現，長期吃生機食物雖然可以降低膽固醇，但連好的膽固醇都會一併降低。而且會令身體缺少維他命D、維他命B12及鐵等重要營養。一直吃全生機，真的可以嗎？同樣試過食全生機的生機飲食導師Angie就認為不太可行。「初頭係好似迴光反照，因為以前都係食好多精製食物。但係經過一兩年之後，某個階段過咗，身體可能都有啲狀況。可能我會覺得會累，越來越累，或是可能皮膚好乾。」<br><br>因為工作原因，Diana最後只食了兩個月全生機，現時回到大約70%的水平。不過要實行生機飲食，其實有不少生活上的考慮。「例如買生果係好重，咁點樣托生果返屋企？呢啲物流可能大家要商量。」即使解決了物流問題，還有社交問題要解決。「如果出去同屋企人食飯，可能我真係會食碟邊餸。例如你見到有時候伴碟有蘿蔔，就夾蘿蔔食。」即使跟朋友出去聚會，例如火鍋，Diana都只會叫杯飲料就算，絕不破戒。「會著重於大家相處吹水嘅過程，而唔係食物。」　<br><br>對Diana來說，要食生機食物，越原始越好。不過，有人就喜歡「整色整水」，將生機食物改頭換面，下集「 Raw Food之味」，看看如何將蔬果變做美食。</p></body></html>