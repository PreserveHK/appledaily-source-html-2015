<html><header><meta charset="utf-8"><title>隔牆有耳：「白宮發言人」狂影CY - 李八方</title></header><body><h1>隔牆有耳：<br>「白宮發言人」狂影CY - 李八方</h1><p>特首梁振英噚日出席行會前，慣咗喺答完記者提問去收請願信，全程跟實梁振英嘅「白宮發言人」、IC馮煒光，就喺CY到請願區接信時，突然喺有新聞處人員在場下，攞出私伙金色iPhone 6 Plus，拍低老闆收信情況，唔係唔信在場嘅新聞處人員啩？</p><p>疑似片段現「港人講地」</p><p>吖，點知幾個鐘頭後，疑似喺佢角度拍攝嘅片段，竟然出現喺梁粉網站「港人講地」facebook專頁喎，專頁仲聲稱係收到「讀者」手機拍攝片段，強調梁振英接信時絕非「急急腳」離開，而係「駐足細心」聽示威者意見喎。唔通「金鐘仁」呢次化身「讀者」？<br>八方問過IC，段片係咪佢提供？佢唔肯正面回應，只係話呢個係佢「習慣」，想自己留個紀錄，又透露噚日用嚟拍片嗰部土豪金已經用咗近兩個月。<br>事件令八方諗起港區政協圈子近日流傳，有特首辦中人搭路搵政協，希望喺兩會張德江見政協時錄音，有政協一口Say No，反問點解要幫特首辦做嘢？<br>據聞有此「留個紀錄」嘅特首辦中人既非CY亦非IC，咁仲有邊個人，對呢啲政協發言會咁上心呢？</p></body></html>