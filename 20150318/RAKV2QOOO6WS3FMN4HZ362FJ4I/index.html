<html><header><meta charset="utf-8"><title>「失場死性不改　傷盡向太心」向華強數臭栢芝　永不錄用</title></header><body><h1>「失場死性不改　傷盡向太心」<br>向華強數臭栢芝　永不錄用</h1><p>現年三十四歲的張栢芝與謝霆鋒離婚後，電影六連仆慘變票房毒藥，幾乎沒公司敢再搵她拍戲，幸獲前老闆兼恩人向華強太太陳嵐仗義相助，冒險起用她孭飛拍攝投資數億元的巨製《3D封神榜》，怎知開工兩個月，栢芝竟頻失場扭計兼冇心演出，令向氏夫婦對她徹底死心，昨日向華強怒轟栢芝反轉豬肚就係屎，決定飛起栢芝，永不錄用。</p><p>張栢芝和前夫謝霆鋒離婚後復出拍戲，可惜連環失利被封票房毒藥，大前年拍完電影《危險關係》後，票房六連仆嚇走投資者（詳見另文），在事業上頻頻受挫的栢芝，去年九月又因霆鋒和舊愛王菲世紀復合，情緒大受打擊下她致電跟向太哭訴，當時向太心痛栢芝的遭遇，力排眾議起用她在巨製《3D封神榜》扮演哪吒，與李連杰、梁家輝、古天樂、黃曉明等合作，希望助栢芝起死回生。<br>然而電影在內地開拍了兩個月，據知栢芝卻頻頻失場，近月與內地隱形富豪孫東海交往的她，就算現身拍攝現場都冇心機做戲，只掛住沉迷玩手機，完全沒有演員操守，表現遊魂交行貨，死性不改的栢芝觸怒向氏夫婦，將她踢出劇組永不錄用。</p><p>「愛發脾氣會比較」</p><p>一向低調的中國星老闆向華強昨首度挺身公開數臭藝人，他在上環公司接受本報專訪，直言《3D封神榜》飛走了栢芝：「呢個係噚日決定，呢啲通常係向太講，但佢好傷心，覺得冇面，因為佢一手一腳傾嘅，今次迫不得已換人，向太覺得冇面唔識講，𠵱家拍咗兩個幾月，投資幾億，換人都係大損失。」<br>向華強透露栢芝於六、七個月前與向太微信，兩人傾開家事，向太覺得栢芝獨自湊兩子十分吃力，故給予機會，栢芝自認以前工作態度不好，希望改過重新開始，向生數臭栢芝說：「一拍嘅時候，死性不改故態復萌，呢個係性格問題，佢有啲神經質，發脾氣留難製片，每次同場有其他巨星，栢芝覺得自己受忽視，就發脾氣，佢個心唔舒服會比較，坦白講，人人都比佢紅，但係佢戲份多，為呢啲扭計，故意刁難製片，失驚無神由新加坡返北京開工，但冇話畀劇組知，仲話大家唔畀定啲戲佢拍。估唔到佢到今時今日都咁，變本加厲，死性不改。」</p><p>「反轉豬肚就係屎」</p><p>向華強坦言向太感到失望和傷心，問是否栢芝識富豪新歡後態度變？他說：「好多人都有有錢朋友，我唔覺得有關係，係個性問題，越嚟越嚴重。佢已經離開咗劇組，本來今日有佢戲份，但停拍，佢有搵經理人打畀我哋，講嘢好軟。」問如果栢芝道歉認低威，會否有彎轉？他決絕說：「唔會，我同向太死心，會畀人笑，有傳媒朋友同圈中朋友知道我哋搵栢芝，已經講叫我哋小心，但向太覺得可以處理到，同栢芝會改，栢芝開頭都OK，仲口口聲聲話會教向佐演戲。」<br>在電影圈打滾數十年的向華強說：「今時今日，我唔使再就邊個，我拍咗廿幾三十年戲，換佢咪換佢，損失咪損失，我仲安慰向太，叫佢撇脫啲，栢芝係計時炸彈，𠵱家咁好過ending扭計，如果要形容佢，我會用反轉豬肚就係屎，一定永不合作，幾紅嘅紅星我未見過咩？我唔希望受氣，佢冇得救！」問栢芝是否合作過最反骨演員？他說：「費事講呢啲字眼，大家心中有數，佢喺微信𠱁向太，向太精明都俾佢過一戙，係面子、judgement同俾人笑。」日前栢芝現身上海機場，當時仍未被飛的她見到粉絲，笑得相當開心。<br>採訪：文國駿、葉君海</p></body></html>