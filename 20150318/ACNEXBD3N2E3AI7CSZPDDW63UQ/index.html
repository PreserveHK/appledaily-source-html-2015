<html><header><meta charset="utf-8"><title>中環在線：葉茂林賣Magnum轉做客人識女仔 - 李華華</title></header><body><h1>中環在線：葉茂林賣Magnum<br>轉做客人識女仔 - 李華華</h1><p>上市一年多就旋風式易主嘅「夜場股」Magnum（2080），新老闆係內地家電集團奧克斯董事長鄭堅江。所謂「賣仔莫摸頭」，舊老闆、耀才證券（1428）主席葉茂林噚日已經劃清界線，笑住話自己「見錢就收」，以後只會以客人身份去Magnum識女仔。<br>葉茂林賣走Magnum接近七成股權，套現四億元，難怪噚日講電話都感覺到佢心情靚爆燈。佢透露，交易由中間人撮合，之前完全唔認識鄭堅江，雖然有好幾個內地買家有興趣，但佢跟呢位鄭生比較啱傾，所以決定賣畀佢。<br>鄭堅江嘅奧克斯業務一籮籮，家電、地產、電訊同醫療都有，莫非Magnum新主人有意借殼上市？葉茂林好鬼馬咁話，佢唔會理咁多，「我哋見錢就收㗎喇」，以後亦都會繼續落Magnum玩，因為覺得個場靚女多吖嘛！</p></body></html>