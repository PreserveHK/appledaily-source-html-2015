<html><header><meta charset="utf-8"><title>馮仁昭四圍超：周永恒作證冇影裁判官鬧嘥公帑 - 馮仁昭</title></header><body><h1>馮仁昭四圍超：周永恒作證冇影<br>裁判官鬧嘥公帑 - 馮仁昭</h1><p>曾有家暴前科嘅歌手周永恒，舊年聲稱喺佢天水圍寓所樓下，俾《忽然1周》男記者襲擊。案件原定噚日開審，但作為事主嘅周永恒卻未有到庭作供，主控解釋佢正喺北京參與私人健身教練培訓。裁判官聞言即不滿話：「選擇訓練都唔出庭！當事人自己都唔care！」直斥周永恒浪費公帑。<br>控方申請押後審訊，裁判官聽完就問：「你證人準備轉行呀？」控方都話唔清楚，又形容周永恒係藝術工作者，工作日子繁雜，直至𠵱家仍未能派送證人傳票畀佢。裁判官就話：「佢話繁忙，就要被告等。法庭可以遷就證人，但必須合理。」即場就要求控方考慮係咪繼續作出檢控，辯方亦提出案件或可以審訊以外嘅方式處理。不過控方最終決定堅持繼續檢控，案件押後至四月十六日再訊，五月四日開審。<br>被告貢程詩（四十歲）就否認去年十一月十八日，喺天水圍嘉湖山莊翠湖居地下卓思傑教育中心外襲擊周永恒。</p><p>阿Yu：冇同佢聯絡
</p><p>正同周永恒分居嘅趙頌茹（Yu），噚日就同張文慈（Pinky）、陳啟泰同邵音音喺上環出席有線電視飲食節目《小店大廚2015》宣傳活動。對於周永恒冇上庭，阿Yu平淡咁話：「呢個人喺我生命中告一段落，自己嘢自己負責，冇同佢聯絡。」<br>阿Yu對於梁齊昕傳出家暴事件感慨話：「我生咗兩個女先理解阿媽係幾愛我，如果溝通係可以解決問題，希望佢哋可以溝通解決，家人關係得來不易，希望佢哋身體同心靈健康。」<br>案件編號：TMCC3667/14<br>撰文：馮仁昭</p></body></html>