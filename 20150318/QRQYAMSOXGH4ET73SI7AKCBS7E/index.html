<html><header><meta charset="utf-8"><title>鳩嗚乜乜乜：燒烤炭放衣櫃吸濕</title></header><body><h1>鳩嗚乜乜乜：燒烤炭放衣櫃吸濕</h1><p>呢幾日天陰陰，堆填區才子阿貴竟然去買炭。燒嘢食唔怕落雨咩？佢話燒烤炭（圖）係用嚟放喺衣櫃吸濕，「既環保又快捷」。<br>水份會自然由高濕度地方流向低濕度，而經過高溫烘乾嘅炭好乾燥，會吸引空氣中嘅水份，而炭內有好多極細窿罅留住水份。</p><p>＃絲襪裝起不怕污糟
</p><p>燒烤炭都得？理工大學機械工程學系工程師盧覺強話係，基本上所有炭都有一定吸濕功效，但當然唔同材料燒成嘅炭，吸濕程度會有唔同。<br>坊間所謂嘅備長炭，係指用一千至一千二百度高溫燒製嘅炭，最出名係日本和歌山櫸木燒製，因為櫸木纖維密度高，有更多窿罅留住水份，但近年世界好多地方都禁止砍伐櫸木做炭。𠵱家嘅備長炭，多數係來自中國嘅柚木、雜木，吸濕程度差啲。<br>消委會都做過吸濕用品嘅測試，認為氯化鈣Calcium chloride吸濕劑效果最好，炭相對較弱。但炭就環保，隔兩三個月，將它放喺陽光下晒幾個鐘，就可以再用。<br>燒烤炭咁污糟點放衣櫃？阿貴話用絲襪裝起。絲襪？咁重口味？(利申，費清唔覺變裝皇后有咩問題，但阿貴太多鬚根啫。)<br><br>費清　＃要生計，也要生活 ＃毋忘初衷</p></body></html>