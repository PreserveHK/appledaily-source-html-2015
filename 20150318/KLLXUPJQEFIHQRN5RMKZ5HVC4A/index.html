<html><header><meta charset="utf-8"><title>【YouTuber搵銀術】司徒夾帶：我要做網絡界Paco！</title></header><body><h1>【YouTuber搵銀術】<br>司徒夾帶：我要做網絡界Paco！</h1><p>現今只要你肯全職拍片放上網煲Like煲人氣，人人都可以叫自己做YouTuber，不過，本地YouTuber界中流砥柱，人稱「師傅」的司徒夾帶（真名陳學鳴），直言行業前景實未如大眾想像般風光。為求出路，他一直物色有潛質的YouTuber，收歸旗下YouTuber經理人公司，直言：「我想做網絡界Paco」（Paco為有「金牌經理人」之稱的黃柏高）。<br> <br>「香港YouTuber市場係大咗，但應該冇樓價膨脹得咁快。」司徒夾帶自09年惡搞司徒法正後上位，至今YouTube頻道累積訂閱人數18.6萬，facebook專頁粉絲數目14.6萬，至去年4月，更索性成立經理人公司vlogger，統籌旗下9至10位YouTuber廣告工作，曾捧紅現已轉投英皇娛樂之「女師傅」岑紫生，以及魔術師Miss Hunny何穎璇。<br> <br>隨著市場對網絡行銷的重視，加上公司積極「造星」，令YouTuber相關業務收入，近年平均增五成至一倍。不過，「好多人覺得我拍好多廣告，但我推咗嘅其實更多。」他指出，不少品牌仍未了解，網絡與傳統電視廣告是兩個世界。「Hard Sell唔緊要，如果你識用網絡文法去做，係OK嘅，但當我同佢哋解釋嘅時候，佢哋係唔明。結果佢哋條網片，剪出嚟把VO聲係電視聽到嘅VO聲，加埋電視級數嘅Graphic，我喺網絡上見到一定唔睇。佢哋永遠用電視廣告把尺去做網絡廣告，係唔可能成功。」<br> <br>不少網絡紅人一開始拍片，出發點都是純粹「開心Share」，司徒夾帶亦不例外。然而，每當YouTuber開始於影片植入廣告，都會受到網民抨擊。「香港人係唔習慣俾錢睇嘢，佢唔俾錢你都唔夠，仲要唔鍾意你搵錢……佢哋認為YouTuber係應該無償地拍片去娛樂佢，而我哋係唔使食飯。」<br> <br>雖然YouTube會向頻道內容供應商提供廣告分成，然而司徒夾帶指出，礙於廣東話市場局限，因此香港YouTuber根本無可能單靠分成搵食。以司徒夾帶的頻道為例，即使累計100萬點擊，每月只獲4位數字分成。他表示，公司銷售團隊有近十個，令業務管理專業化，是其中一個出路，「我深信所有YouTuber都唔能夠自我管理，包括我自己。我哋係唔想做嘢，唔想同客傾，所以我要搵一隊人去管番我地，話俾我地聽，幾時要做啲咩，俾番個框架自己。」<br> <br>另外，為開拓新市場，司徒夾帶表明，正考慮於內地影片平台如土豆、優酷開新頻道。被問及會否為內地市場，自我收緊「抽水」力度，司徒夾帶強調不會收火，「我嘅Style都係抽水講笑，咁陶傑都未死啦。如果有日我見到佢死咗，咁我先會開始驚。」實行錢照搵，水照抽。<br> <br>對YouTuber來說，要保持人氣，facebook是另一個必然的戰場。不過，近年facebook為推廣自家影片功能，刻意打壓YouTube的曝光率，首當其衝的是YouTuber。司徒夾帶透露，目前正建立一個「香港版YouTuber」平台，冀可聯結香港所有YouTuber合作，以打破兩個平台的制肘，「我想有啲嘢俾人睇先同佢哋傾，我個人係吹水啫，我做嘢唔係吹水。」<br> <br>他概嘆指不少香港人崇外，欠缺本土意識，「香港人有得揀，係會揀食拉麵、壽司，係唔會食雲吞麵。就算全世界係有好多雲吞麵既fans，但香港人唔支持雲吞麵，雲吞麵係會死。」冀港人多欣賞本地製作。<br> <br>記者：倪敏慧<br>攝影：馮就康</p></body></html>