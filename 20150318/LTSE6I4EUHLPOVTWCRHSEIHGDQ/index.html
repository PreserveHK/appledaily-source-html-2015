<html><header><meta charset="utf-8"><title>求驗客手記：解圍變波子機式彈入紅人軒仔行運</title></header><body><h1>求驗客手記：解圍變波子機式彈入<br>紅人軒仔行運</h1><p>好波不如好運，周一英超作客史雲斯嘅利物浦，利記成場波都冇乜料到，上半場一早應該落後兼打少一個佐敦軒達臣，偏偏大難不死，仲要下半場靠呢位代隊長一腳幸運波，1:0成功「食天鵝」，𠵱家追到同第二位嘅曼城只係差四分，莫講話前四，季尾拎番個亞軍都唔奇。</p><p>險踢爆舒維爾唔使領紅</p><p>紅軍係二○一五年搶分最多嘅球隊，由元旦日計起，十場英超攞咗廿六分。當然，佢哋呢段時間嘅表現真係突飛猛進，但有時作客就唔係踢得好好。周一場波就係咁，史雲斯喺上半場幾次攻勢，都足以收死紅軍，好似基菲爾施古臣喺三十七分鐘有球禁區外趟死角嘅靚波，咁都畀米洛列特飛身救到，而巴菲迪比高美斯同奇誠庸又先後敗家。結果去到六十八分鐘，佐敦軒達臣一次入楔，敵衞佐迪阿馬特已經早一步趕到鏟走個波，偏偏就彈中軒仔後再彈高，笠死埋門將法比安斯基入網，紅軍就靠呢個入球，最終小勝1:0。</p><p>值得講嘅係，軒仔呢場波真係夠運，佢喺開波廿九秒因舉腳過高，爭啲踢到舊隊友舒維爾個頭（圖），但球證開恩冇畀紅牌，如果紅軍開波唔夠一分鐘就踢少個，仲點靠呢位代隊長入波？<br>紅軍贏埋呢場，以五十四分守住第五位，追貼阿仙奴同曼聯，離第二位嘅曼城都係得四分之差。形勢上，曼城本來有力同車路士爭冠，但如果繼續低迷，隨時畀「三紅」趕過，連第二都冇埋，之前話有得爭嘅熱刺同修咸頓，因為齊齊失分，變得好抆水。難怪羅渣士賽後心都雄埋：「排名梗係越高越好喇！」「曼城輸波？正喎！我哋有機。」</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>