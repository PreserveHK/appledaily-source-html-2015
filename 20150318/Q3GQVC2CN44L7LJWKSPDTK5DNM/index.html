<html><header><meta charset="utf-8"><title>魚樂無窮：勤達上演醜股大翻身 - 唐牛</title></header><body><h1>魚樂無窮：勤達上演醜股大翻身 - 唐牛</h1><p>香港悲情指數創新高！不是嗎？唔想佢升嘅樓價係咁破頂，想佢升嘅股市就死水一潭，套樓買股嘅更加係雙輸，慘慘慘！指數弱爆，個股飛天，從後者埋手準沒錯。頭盤睇彩票股，眾彩（8156）第二日爆升，見底味濃，唔通行業整頓有好消息跟尾？華彩（1371）喺低位徘徊多時，也可望實有冇異動。<br>主菜依舊係殼股，冇計，萬千寵愛在一身。勤達（1172）失驚無神搶高兩成，究竟所謂何事？回帶去番舊年，勤達曾經二供一集資1.1億，供股價0.1元，集資用作增加庫存及還債。再睇勤達背景，以印刷業務起家，近年染指墓園生意，但業績一直冇起色，二○○九至二○一三年滿江紅，累計蝕咗足足三億，就算去年中期轉虧為盈，都係靠非經常性收益，管理層意興闌珊是常識吧，由呢個角度出發，供股集資順道收乾貨源為賣盤鋪路，變得合情合理；勤達大股東為莊士系，乃老牌華資地產商，頭腦精明持股逾六成，如果睇錢份上，要轉手易過借火。<br>從投資角度出發，勤達供股後股價了無起色，一度插穿供股價，最新市值得番4.4億，連殼價都未夠，蔗渣價錢燒鵝味道，惹來資金炒作好正常，跌足半年噚日終於行第一棍，以近期疑似賣殼股可以翻炒再翻炒嘅氣勢，點計都唔會咁短癮囉。炒上NAV價0.189元，講緊四成水位！<br><br>唐牛<br> https://www.facebook.com/tongcow88 </p></body></html>