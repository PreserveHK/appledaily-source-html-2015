<html><header><meta charset="utf-8"><title>隔牆有耳：鄉議局倡搞保衞隊決戰反水貨 - 李八方</title></header><body><h1>隔牆有耳：鄉議局倡搞保衞隊<br>決戰反水貨 - 李八方</h1><p>近月反水貨客嘅示威活動話要「光復」新界各區，但呢啲新界領地都由鄉議局一班大佬睇場，難怪搞到新界鄉頭咁鬼㷫，噚日有人提議組織「鄉郊保衞隊」，獲唔少人Like，有人仲建議警方開「開綠燈」畀佢哋決戰。<br>鄉議局噚日開執委會，啱啱喺星期六喺屯門過境巴士派傳單，反對反水貨人士使用暴力嘅屯門鄉委會主席何君堯，提出強烈譴責反水貨客人士違法行為嘅臨時動議，最後一致通過登報譴責。</p><p>盼警方開綠燈</p><p>其中鄉議局增選執委梁海明認為應該組織「鄉郊保衞隊」應戰，批評反水貨客人士如紅衞兵，差過黑社會。如果真係有保衞隊，元朗屏山鄉委會主席曾樹和肯肯定係成員，佢噚日激動話，如果下次有人踩入元朗反水貨客，希望警方「開綠燈」，畀十五分鐘時間佢哋打場大仗：「我預咗唔撈呢個位，係面子問題！」佢話不忿對方有意挑釁，爆粗指：「你克制到，我切咗條X佢」。<br>喺「光復」上水活動期間高調出巡嘅上水鄉委會主席侯志強，自然佔一席位，啱啱成功連任主席嘅佢話，幾星期前已聯絡商戶、居民代表、地區人士同租戶等，討論組織維持地區秩序，例如貨物要放好唔阻街，然後當然係譴責反水貨活動形同搗亂。<br>身為主席嘅劉皇發又點可以唔發聲？佢發言時批評反水貨客欺凌婦孺老弱行為令人髮指，話明唔會袖手旁觀，強烈支持警方依法打擊有關行為。以發叔咁德高望重，大概可以做保衞隊總指揮。連同早前坐鎮鄉公所應對反水貨示威嘅十八鄉鄉委會主席梁福元，呢隊保衞隊「勢」力逼人。<br><br>李八方<br>mailto:pf_lee@appledaily.com</p></body></html>