<html><header><meta charset="utf-8"><title>政壹花生友：齊昕令梁粉心如鹿撞 - 花生友</title></header><body><h1>政壹花生友：<br>齊昕令梁粉心如鹿撞 - 花生友</h1><p>花生友噚日一朝早起身開WhatsApp，即刻收N咁多個訊息，幾乎全部內容都係關於齊昕，事關佢嘅facebook留言引起唔少人恐慌，唔少人都問花生友：到底佢係咪真係俾阿媽打？精神狀況好似好唔妥噃。清官難審家庭事，花生友又點知道呢個香港第一家庭，到底出現咗乜嘢問題吖，但若然齊昕繼續玩轉全港，有啲梁粉都未必再撐梁振英選特首喎。<br></p><p>計時炸彈礙連任</p><p>修身齊家治國平天下，其實早喺齊昕舊年主動踢爆被老竇阿媽擺佈、喺海德公園影咗張扮溫馨家庭相，繼而仲接受傳媒訪問數落阿媽後，有挺梁中人都話，齊昕似乎係梁振英嘅「計時炸彈」，如果唔好好處理一下，相信殺傷力勁過鬧梁振英施政差。<br>有好事之徒話呀，據講CY都知大鑊，事發後都同齊昕傾過，而齊昕向來都同老竇關係比較好，因此沉寂過一排，君不見一家三口仲去摩天輪前食雪糕。<br>但一如CY所講，據知齊昕情緒唔係太穩定，而佢呢排頻頻見報、尤其喺ball場娛樂版，或惹雙親微言，唔排除因而被辣㷫。<br>本來一個廿幾歲女做啲乜嘢，唔太關公眾事，但「特首個女」呢四粒字卻令佢一舉一動都係焦點。噚日仲發展至疑似家暴事件、又叫白車又報警，唔多唔少影響CY形象，所以有政界中人話喎，CY晏晝特登出嚟見記者，講明齊昕有情緒起伏、要接受治療，某程度都止到少少血，「唔好畀件事繼續發酵，相信有啲市民都同情老竇阿媽嘅」。<br>有梁粉早前同花生友講過，梁振英若然要爭連任，齊昕可能係佢最大阻礙。唔知齊昕呢次玩鋪勁，梁粉會唔會心如鹿撞不知點算好？<br><br>花生友</p></body></html>