<html><header><meta charset="utf-8"><title>中環在線：馬會副主席沽海富中心賺近億 - 李華華</title></header><body><h1>中環在線：馬會副主席<br>沽海富中心賺近億 - 李華華</h1><p>馬會副主席、香港律師會前會長周永健最近做咗單買賣，應該開心過拉頭馬。佢啱啱以一億二千二百萬元，賣出金鐘海富中心一個高層海景寫字樓單位，賬面賺近一億。<br>呢個海富中心寫字樓位於一座二十二樓，超過六千平方呎，周永健早於一九九三年大約以三千萬元買入。根據土地註冊處資料，呢個單位喺上個月以一億二千二百萬元賣出，即係佢持貨二十二年，一鋪勁賺九千二百萬。<br>今次成交個單位對正𨋢口位，又望到海景，據聞曾經係周永健間律師樓嘅所在地。不過，間律師樓已經喺舊年搬咗去附近花園道中國工商銀行大廈，所以海富中心呢度就交吉出售。單位曾經每呎叫價二萬一千蚊放盤，雖然最後每呎輕微減價一千蚊賣出，但係都已經賺到笑喇。</p></body></html>