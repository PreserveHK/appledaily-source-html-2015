<html><header><meta charset="utf-8"><title>一周三件：國際精密翻身 - 錢雋</title></header><body><h1>一周三件：國際精密翻身 - 錢雋</h1><p>國際精密（929）就快派二○一四年成績單，有盈喜之餘，近年成功開多條汽車零部件瓣數，繼續帶動集團谷底大翻身，博國際精密可以上番一字頭。</p><p>毛利率六年最強</p><p>國際精密主打精密金屬零件製銷，兼獲得AS9100呢個極嚴謹嘅航天認證，講技術水平，又係架勢堂嘅級數。喺啱啱過去二○一年上半年，國際精密就虧轉盈四千一百萬元，而集團近年積極拓展汽車零部件，呢半年成績單睇到，國際精密由原先好依重嘅電腦硬盤驅動器（佔以往銷售六成比重），去到驅動器、汽車部件，同液壓設備零件三瓣，平分春色，唔使靠晒單一瓣數，因若過份靠晒單一瓣數，一旦唔掂，業務會起波動情況。<br>再講，國際精密呢期毛利率，上到26.3%，靚過晒對上五年度嘅數據，所以，有理由相信，尤其係液壓設備同汽車部件發力，國際精密毛利相當靚仔。<br>又之前主打上海集優（2345）講過，環球經濟回暖，業內著名研調機構Fourin預測，今年全球汽車銷量，會歷史性突破九千萬輛大關，增幅近4%。又油價大跌，亦有聲音指出，或者會刺激購買汽車嘅意欲。<br>國際精密開拓新瓣數，食應汽車需求潮，喺二○一四年成績單盈喜基礎下，今年表現繼續向上，成績單照計keep住係靚仔。當國際精密喺嚟緊嘅二十三日派上年成績單，EPS九仙，今年係咁意增長兩成到0.11元，預測PE得6.7倍。<br>又國際精密現價（0.74元）比起二○一一年的1.8元高位，係跌咗六成，得0.46倍PB，買國際精密，當上到一字頭，講緊要升近四成，今年預測PE先得9.3倍，PB仲喺一倍樓下，兼未有耐去番二○一一年高位，而當時集團嘅PB，係講緊1.3倍。<br><br>錢雋<br>細價股專家<br>本欄逢周二、三、五刊出</p></body></html>