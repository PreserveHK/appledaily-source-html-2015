<html><header><meta charset="utf-8"><title>羅霖拖師弟空中倒吊手軟抽筋</title></header><body><h1>羅霖拖師弟空中倒吊<br>手軟抽筋</h1><p>半百「美魔女」羅霖和33歲同門師弟馬嘉均近日合作新歌《姐弟愛》，兩人在MV中上演姊弟戀。他們昨日結伴到中環跟導師Bowie學習空中瑜伽，羅霖身體的柔軟度很高，成功挑戰多個高難度動作，經導師指點下更做出倒吊和伸展等動作。不過馬嘉均倒吊到面紅紅，狀甚痛苦，其後二人更一齊拖手倒吊。<br>馬嘉均又被獲安排托着羅霖的腳腕，她笑言：「你哋當我機械人，我第一次畀咗你，亦係第一次俾人托大腳。」羅霖被托腳時，因為同時要手用力捉着布條，腳又蹬直，她做了一會說：「手軟又少少抽筋。」她稍為休息才能繼續。</p><p>嘆真愛未出現</p><p>馬嘉均提到新歌以姊弟戀為題材，構思來自與羅霖合作：「我知同佢合作就諗到呢個題目，姊弟戀𠵱家好普遍。」處女唱歌的羅霖坦言有難度：「怕累街坊，我特別操練學咗四堂唱歌。」馬嘉均大讚師姐表現好，他說：「首歌好適合佢唱，因為把女聲要嬌嗲啲，正好係佢入咪把聲。」<br>羅霖和馬嘉均又指現實中同樣接受姊弟戀，羅霖說：「我好接受㗎，中國、台灣、韓國好多呢啲，好普遍，年齡唔係問題，最緊要思想成熟。我識好多年紀比我大嘅人，可能佢哋冇捱過苦，好自我中心，唔識關愛同照顧人，反而細過我嘅人，成長經歷比我多，心智好成熟，可以溝通到。不過，最緊要真愛唔好受到年齡限制而放棄感情。」羅霖大嘆尚未遇到真愛。</p><p>馬嘉均自爆學生年代曾暗戀老師，他說：「我鍾意思想成熟啲，包容性大啲。」羅霖即搭嘴：「少啲公主病。」<br>採訪：卓寶花<br>化妝：Peggy（羅霖）、Sweetie Wong（馬嘉均）<br>髮型：Jay（羅霖）、Kuerosun（馬嘉均）<br>場地：FFG 武術健身中心</p></body></html>