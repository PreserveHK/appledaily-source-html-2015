<html><header><meta charset="utf-8"><title>尖子跳班 - 左丁山</title></header><body><h1>尖子跳班 - 左丁山</h1><p>中學文憑試放榜，產生11位狀元，六男五女，全部要入讀醫科、藥劑、法律、環球商業呢啲學科，只有兩個例外，一個要讀心理學，另一位話喜歡政治加法律。去年有一位狀元選讀中大中文系，算係令人耳目一新，但香港學生、家長最識揀，搵食科目永遠最受歡迎。成為尖子而選讀其他科目，竟會被人批評「嘥分」㖭。<br>今年放榜，有近二萬五人考得大學入學最低資格，不過大學學位只得一萬五千一百多個，即係話九千幾人會失望，再加上non-Jupas（外國生、內地生、IB生），被拒諸8間政府資助院校之外者，點都有萬二三名DSE及格生，但話得說回來，有45%以上DSE及格生可以入大學，比起詹德隆至梁錦松年代嘅入學率已經高出好多倍。<br>中大醫學院收尖子，曾傳出會准許尖子跳班嘅消息，即刻受港大醫學院院長梁卓偉教授反對，港大畢業生佔大多數嘅醫學委員會又話要再研究，於是中大暫緩「跳班」之議。梁卓偉教授仲講到跳班會違反三三四之原意。此說十分牽強，昔年中大港大有學位試，未考過學位試，唔准畢業，所以天才如丘成桐，限於規矩，未能取得中大畢業證書，讀完兩年就去咗柏克萊讀博士，又係兩年就搞掂，誰人會講丘成桐違反「三三四」原意（佢讀培正三年初中、三年高中、中大四年制）？在美國，學制係四年，但優秀勤力學生隨時可以三年修滿學分就畢業，等於跳班。小YY去美國讀大學四年，就攞埋碩士學位，咪又等於跳班！既然如此，尖子生入讀醫學院，提早一年就讀晒畢業所需學分，大有可能，梁卓偉教授何必介懷？恐怕只係介懷中大醫學院搶尖子而已。回歸之後，因香港不再准許英聯邦醫科畢業生來港掛牌執業，香港有醫生難求之嘆，反而香港醫科生可出外掛牌，即係人地大方，香港有保護利益啫。久而久之，香港醫學界有塘水滾塘魚之危機，本地醫生缺乏國際角度及對外國最新醫療技術掌握不足，一個補救之法係鼓勵本地醫科生到外國大學醫學院交流（但要對方肯制至得，哈佛醫學院未必肯同港大中大醫學院交換學生），中大計劃為醫科尖子安排到劍橋大學醫學院修讀課程，再回到中大醫學院完成畢業要求，在香港掛牌行醫，可說甚具苦心，都係為學生好，為本地醫學水準不脫離世界水平而盡一分力啫。呢項計劃希望可以實行得到，心胸不廣之人，萬勿阻撓為幸！（寫完呢篇稿之後，得知男拔17歲中五生未考過DSE就獲科大理學院取錄，咪又係跳班，科大收生不拘一格，值得鼓掌。）</p></body></html>