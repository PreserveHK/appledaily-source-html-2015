<html><header><meta charset="utf-8"><title>隔牆有耳：杜琪峯想拍傘運戲　華仔古仔要HeHe? - 李八方</title></header><body><h1>隔牆有耳：<br>杜琪峯想拍傘運戲　<br>華仔古仔要HeHe? - 李八方</h1><p>有時理想，真係會受現實牽制，唔係咁易實現，尤其涉及政治問題。好似舊年香港發生嘅雨傘運動，其實都係一個反映大時代嘅電影好題材，如果可以搬上大銀幕，一定會有好多觸動人心嘅畫面。<br>金像獎最佳導演杜琪峯原來都有呢個念頭，話想拍雨傘運動為題嘅戲，若然套戲真係開得成，八方好想知佢屬意邊個飾演周永康同岑敖暉、發展HeHe感情線呢？黃之鋒又啱邊個演？如果杜Sir嘅班底都有份出演，唔知觀眾介唔介意一班學生超齡呢？</p><p>坦言會為公司帶來後果</p><p>杜琪峯日前出席愛丁堡國際電影節（Edinburgh International Film Festival，簡稱EIFF），並接受雜誌《The Skinny》專訪，佢喺訪問中講到，自己心目中肯定想拍攝以雨傘運動為題材嘅電影，點解對雨傘運動咁有feel？佢話喎，雨傘運動期間，睇見學生同年輕人走上街頭，爭取民主，係凸顯緊呢班新生代對香港同香港未來嘅尊重。<br>但佢都不諱言，「正如我希望開拍《黑社會》第三集，無論如何，如果我現在去拍（雨傘運動為題目的電影），我想會為公司帶來一些後果」。<br>不過咁樣唔等於佢絕望，事關杜琪峯話明，對於喺未來拍攝有關題材嘅電影仍抱樂觀態度，「雨傘運動與當中的道德情操，以及其對香港的意義，會一直印在我的腦海、想像之中，它將來一定會出現在我的作品之中」。<br>八方都好期待，有《暗戰》同《黑社會》型格style嘅傘運電影，終有一日上演。</p><p>李八方<br><br>mailto:pf_lee@appledaily.com</p></body></html>