<html><header><meta charset="utf-8"><title>求驗客手記：會長佩雷斯傳有癖好皇馬反黑？</title></header><body><h1>求驗客手記：<br>會長佩雷斯傳有癖好<br>皇馬反黑？</h1><p>傳奇門將卡斯拿斯喺今夏黯然離開佢效力咗25年嘅皇家馬德里，好多球迷對佢所受嘅冷待感到不值，矛頭直指球會會長佩雷斯。卡斯拿斯嘅經理人山度士馬基斯都加入戰團插埋佩雷斯一份，仲爆佢原來對黑人球員有偏見，當年就係佢睇馬基列尼同伊度奧唔順眼逼走佢哋，而近年皇馬簽親嘅新兵都係青靚白淨。<br>除咗卡斯拿斯之外，當年馬基列尼同埋伊度奧嘅經理人亦都係山度士馬基斯。馬基斯講番往事，2003年皇馬將防守中場馬基列尼賣走，一年之後又唔肯回收伊度奧將佢賣畀巴塞隆拿，都係佩雷斯一手促成嘅惡果：「佩雷斯唔係種族主義者，不過佢就係唔鍾意黑人球員。」</p><p>唔鍾意黑人放走伊度奧
</p><p>馬基列尼喺00年加盟皇馬，雖然從來冇人當佢係銀河艦隊幾條煙嘅其中一員，但作用就非常之大，喺中場搶波傳波。相比起施丹同魯爾等隊友，馬基列尼人工真係好奀，但佩雷斯就一口拒絕佢嘅加薪要求，令佢決定轉投車路士。至於伊度奧其實係皇馬青訓產品，04年本來有機會由馬略卡回購番佢一半擁有權，但佩雷斯睬都冇睬，結果咪睇住伊度奧過檔巴塞，贏咗三次西甲同兩次歐聯冠軍囉。馬基斯話：「當年我同佩雷斯爭論，誓神劈願話伊度奧嘅級數同星味唔差得過費高，但都係因為膚色而冇得返皇馬。」<br></p><p>唯美主義收購全靚仔</p><p>佩雷斯喺2000到06年第一次擔任皇馬會長，到09年返嚟再做，任期內一共簽咗39個球員，包括有施丹、碧咸、基斯坦奴朗拿度同加里夫巴利等等，事實上大部份都唔係黑人，對一啲有埋賣相嘅靚仔球星就更加情有獨鍾；冇嘢嘅，踢得之餘如果仲睇得，商業價值就一定更加大，冇賣相幾好波都係差啲，始終皇馬都係一家搵錢至上嘅球會。唔鍾意黑人呢種諗法真係唔要得，之前亦提過佩雷斯仲係唯美主義，陣中職球員都要以靚樣示人，所以要求新帥賓尼迪斯減吓肥，真係吹脹。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>