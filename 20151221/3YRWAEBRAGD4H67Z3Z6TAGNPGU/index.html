<html><header><meta charset="utf-8"><title>中環在線：恒生三賓架好唱得馮孝忠跳住唱《狂野之城》 - 李華華</title></header><body><h1>中環在線：恒生三賓架好唱得<br>馮孝忠跳住唱《狂野之城》 - 李華華</h1><p>銀行賓架通常畀人較為嚴肅嘅感覺，好似淨係識得講數字，但其實佢哋都有輕鬆嘅一面，好似恒生銀行（011）入面幾位高層，原來都係唱得之人，仲可以唱得好狂野，如果同佢哋一齊去卡拉OK唱歌，分分鐘見到佢哋爭咪唱㖭呀。<br>話說恒生早前邀請傳媒朋友去中環恒生總行食蛇羹兼玩番晚，幾位恒生高層即席大展歌喉，令人刮目相看。先講曝光率較高嘅恒生執行董事馮孝忠，大家平日只見佢評論人民幣走勢、資金流向、美國加息影響等等，查實佢唱得又跳得，蛇宴當晚，佢除咗識唱梅艷芳嘅《夢伴》，郭富城嘅《狂野之城》都難佢唔到，佢仲手舞足蹈咁跳住唱。</p><p>林燕勝唱腔似學友</p><p>事後問番馮孝忠，佢好謙咁話自己只屬「唱遊級」，玩吓就得。佢笑住話「老闆（恒生一姐李慧敏）叫我玩吓，咁冇壓力，我咪同大家玩埋一份囉」。佢跟手又為幾位同事戴高帽，指企業及商業銀行業務總監林燕勝、恒生財務總監梁永樂先係「技術型」咁話。<br>林燕勝的確唱得好有技巧，佢唱張學友首《你的名字 我的姓氏》，唱腔有八成似張學友，仲有震音㖭。<br>林燕勝自爆，由於小時候曾經係合唱團成員，所以有些少根底，佢又分享少少唱歌貼士，指「人人都識唱歌，最關鍵係點用丹田運氣，都幾考功夫㗎！」佢會多留意人哋點唱，點樣可以hold住個音，𠵱家亦不時跟朋友練歌，熟能生巧就唱得好。<br>至於本身聲底厚兼說話溫柔嘅財務總監梁永樂，應該係劉德華粉絲，當晚唱咗劉華嘅《十年》、《常言道》，令人聽出耳油。既然恒生咁多唱得高層，一姐李慧敏可以考慮搞番場「恒生好聲音」喎。<br><br>李華華<br>mailto:LiWaWa@AppleDaily.com</p></body></html>