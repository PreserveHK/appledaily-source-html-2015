<html><header><meta charset="utf-8"><title>西環集中營：吳克儉累政府失威信 - 季陶</title></header><body><h1>西環集中營：<br>吳克儉累政府失威信 - 季陶</h1><p>教育局局長吳克儉早前高調發信給小學校長，要求聖誕假停止操練TSA，更揚言局方非無牙老虎，可以出手對付不聽話學校，豈料一眾小學校長「發惡」後，吳立即「頭耷耷」收聲。有官場中人直言吳不單自己丟架，更嚴重打擊政府、教育局威信，但相信無礙吳的仕途，因為特首梁振英至今仍信任吳，「點都攬住佢！」<br>吳克儉往績，大家「有目共睹」，到處理TSA問題，他竟然到日本看紅葉也不出席立會聽證會，事後還毫無政治警覺性，在公開場合誇誇其談他的遊日體驗，據知連一些政府高層也十分不滿，覺得他不單沒有做局長能力、甚至連做一個普通公職人員能力也欠奉，「不過佢係CY嘅人，佢出名聽CY話，幾不滿都好，都唔會有人出聲」。</p><p>「自己友都睇佢唔起」</p><p>但現時問題卻是，吳克儉處理TSA問題進退失據，嚴重打擊政府威信，「（吳克儉）之前就係威係勢發信警告班校長，唔好操練TSA，唔係就處分；人哋班校長發惡，吳克儉就立即縮沙，試問政府威信何在？以後嗰班校長仲使理教育局嘅指示？𠵱家究竟係班小學校長管教育政策、定係教育局管教育政策？」更大問題則是，吳克儉周六竟又將TSA問題拋回給家長，叫家長自行向校方反映，有政界中人指吳做法如同龜縮，「叫班家長自己同學校打，佢（吳克儉）就縮埋，咁咪只有更加辣㷫班家長，令佢哋將行動再升級！」難怪連一些親政府中人也越來越看不起他，該政界人士更笑言，有建制中人在某個公開場合，更半開玩笑式直呼吳做「吳得掂局長」，「根本連佢哋自己友都睇佢唔起」。<br><br>季陶<br><br>周一、三、五刊出</p></body></html>