<html><header><meta charset="utf-8"><title>從小考到大 - 左丁山</title></header><body><h1>從小考到大 - 左丁山</h1><p>一個小三TSA，搞到教育界與教育局反晒枱，小學校長協會公然與局長搞對抗，都幾唔俾面，以前啲校長見到視學官已經腳軟，見局長更加誠惶誠恐，邊度會好似現在咁平起平坐，指罵教育局亂嚟㗎。不過吳克儉冇民望，在教育局內亦不見得有幾多官員肯大力支持，小學校長會鬧吓佢，大概唔會有嚴重後果啩？否則嘅話，津貼學校要向教育局申請一分一毫去維修舊水喉，都可能等多兩年呀！<br>其實TSA呢樣東西，雖然名稱不同，OECD國家大多有之，係用嚟評估學校教學進度，果效（outcome）及學生程度嘅，外國有不少學校好鬆散，學生讀完小三都唔知識得乜，做番個考試評估未嘗唔好。只係香港環境特殊，甚麼外國圓月亮來到香港就會發生質變，本地學生本已勤於上學，家長與學校皆是緊張大師，絕不如外國公立學校咁鬆散，一加多個TSA喎，本着不要輸在起跑線嘅原則，學校、學生及家長仲唔拚命練習咩，考試題目又離譜，脫離小三學生程度，學校學生家長更加驚啦，加上香港還有一個殺校問題，小學收生一個不能少，本地家長為子女申請入學，常以學校公開試成績為依歸，學校有乜辦法唔日操夜操啲學生呀？依家操出個大頭佛，一啲家長要求廢止TSA，以左丁山意見，冇咗TSA，一樣有其他誘因（舉例如千方百計升上著名中學），令到學生勤操甚麼練習題。<br>上星期六到五星酒店食家庭聖誕大餐，碰到銀行見習生T一家人亦在座，大家食得高興，一眼望過去，見到見習生T好似刨緊書喎，奇怪之下，行埋去八卦吓，果然，佢讀書勤力過吳克儉，一邊食頭盤，一邊讀緊「公司理財」，點解咁殺風景呀？見習生T話：「星期一考IB Final呀，唔該唔好問咁多啦！」佢入銀行就收到「忠告」要考乜考物，入行兩年，已考到「風險管理」銜頭，繼續要考香港銀行學會會士資格（AHKIB），考到之後，30歲前考埋CFA，好彩佢讀幼稚園係讀靈糧堂，冇功課嘅，有一個快樂時段，入小學之後就過關斬將，考試持續十三年直至殺入中大。畢業後入銀行，以為唔駛考試嘞啩，點知仲有大把等住佢。香港人自小已培養成為考試動物，慣咗咯。跟住星期一去銀行食蛇，大班話：「依家啲銀行沙紙要求多多，考少一樣都唔得㗎，冇牌就難升級，銀行淨係訓練職員考試攞牌，已經要用唔少錢！」左丁山以前只考過倫敦IB，照現時規矩，幾難在銀行界立足！</p></body></html>