<html><header><meta charset="utf-8"><title>邱德根孫女生日　超蓮行暗巷趕兩場</title></header><body><h1>邱德根孫女生日　超蓮行暗巷趕兩場</h1><p>【蘇豪】賭王三房千金何超蓮同吳克羣分手後，即又傳出霍震霆二公子霍啟山想追佢，真係唔憂冇拖拍，但佢甩拖後大部份時間都係同班女性朋友姊妹淘多。前晚，超蓮就連走兩場，9點幾先到中環蘇豪區，身穿灰色衞衣、黑短裙嘅佢陪住兩名女性友人喺麵店食麵，超蓮就冇點食物，只係專注同友人傾偈。<br>超蓮先行獨自離開，沿途佢選擇由街市、暗巷咁行落中環，當佢經過街市時見到有婆婆推木頭車，即泛起愛心想上前幫手，點知畀其他途人搶先一步。之後，佢行到大街見到有傷殘人士表演音樂，佢即刻捐錢支持，後來佢越行越急，原來約咗吳千語一齊去置地廣場一間餐廳，幫邱德根孫女邱詠麒慶祝生日，同場仲有賭王四房嘅超盈，超盈去到時已經成11點。</p><p>千語讚峯峯「機王」</p><p>此外，千語噚日喺深水埗出席手機遊戲宣傳活動，佢大讚男友林峯係「機王」：「佢好叻打online game，可以問吓佢，我都有打機，係一個樂趣，啲報道成日話佢send message畀我，其實佢部機打橫係打緊機。」活動司儀喺台上以「玉樹林峯」形容千語男友，千語就笑言：「唔知，好痹，有內涵緊要啲，佢有耐性，對朋友、屋企都好好，對我都好。」而同場嘅楊鎧凝（Celine）妹妹就話冇因為早排寫真風波影響，少咗工作而唔開心，問佢會唔會再拍寫真，佢話：「我都唔知，睇吓媽咪。」<br>採訪：梁繼光、張俊銘<br>攝影：潘冠恩、陳順禎</p></body></html>