<html><header><meta charset="utf-8"><title>一周三件：神數趁殘低撈 - 錢雋</title></header><body><h1>一周三件：<br>神數趁殘低撈 - 錢雋</h1><p>神州數碼（861）個仔神州信息（深：000555）7連大勁升，翻半番之外，仲破咗上月高位，兼創埋半年新高。神數7日升5%咁大把，由上月高位計，19個交易日，仲累跌緊13%，神數殘到離晒譜！<br>呢期個市chok爆，神數被掟到甩轆，現價比上個月高位9.73元，累跌近1.35元或12%；比半年高位12.16元，更加累跌31%。但阿仔神州信息好少理，對上短短7日，累升62%。以神數所揸神州信息近3.9億股計，神州信息單係呢幾日股價放紙鳶，已經為神數帶嚟高達83億元嘅股本升值，或神數每股7.6元，神數現價講緊得8.38元！<br>再勻真啲計，增值仲犀利。神州信息今年6月尾每股NAV 3.3元人仔，現價比每股NAV凸章近42.7元人仔。神數應佔神州信息權益嘅股本總增值，折約高達200億港元，或神數每股增值18.3元，係集團現價2.2倍！連呢板增值反映，神數每股NAV 26元，得0.32倍PB。</p><p>拆售業務收益豐厚</p><p>神數前排出售IT分銷業畀深信泰豐（深：000034），兼計劃每股派特別息3.2元。後邊深信泰豐部份支付代價，要透過配股籌集資金，兼要中證監發批文首肯。啱啱上周五（18號），中證監正式發出批文。諗到係，批文出，深信泰豐隨時可以配股，斷估亦離神數派送特大甜品日子唔遠。而神數因呢壇出售而獲勁厚收益8.6億元，亦可以反映。<br>趁神數插到開巷，低撈等收甜品，當追番神州信息7日62%升幅，神數見13.6元，實際PB得0.5倍，比起神州信息過10倍水位，係差好大好大截！<br><br>錢雋<br>細價股專家<br>本欄逢周一、三、五刊出</p></body></html>