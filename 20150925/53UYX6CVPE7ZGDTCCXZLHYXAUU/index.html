<html><header><meta charset="utf-8"><title>馮仁昭四圍超：葉蘊儀改造《Sugar Baby》 - 馮仁昭</title></header><body><h1>馮仁昭四圍超：<br>葉蘊儀改造《Sugar Baby》 - 馮仁昭</h1><p>葉蘊儀（Gloria）之前獻唱《中女羅生門》，唱盡自己中女心聲，恍如成為中女代言人，噚日佢放咗一條短片上YouTube，翻唱咗MK女子組合FFx嘅《Sugar Baby》，填上新詞改名做《Sugar Mid-lady》。</p><p>讚FFx有勇氣</p><p>喺片段入面，Gloria冇好似FFx四女咁扭晒腰跳舞，淨係坐喺梳化用結他伴唱，唱嗰時又似佢之前唱《中女羅生門》咁久唔久有走音，歌詞入面有「世界正在轉沒有靈魂」、「 women women stand up」等，流露中女弦外之音。<br>Gloria接受訪問時話用咗兩個小時填過啲新歌詞：「自己係用中女角色寫呢首歌，都唱到走音，一take過冇得執。歌詞有啲講自己，有啲講人哋。」Gloria話有留意FFx：「佢哋好有勇氣，我覺得首歌好易上口，幾多人唱，所以我都玩埋一份。如果佢哋再畀心機練多啲，各樣嘢都有好好嘅配合的話，將來會有好好前途。」Gloria仲希望香港樂壇有多啲衝擊：「撇開佢哋唱得好唔好、image掂唔掂，都希望香港以前嘅音樂返嚟，以前80、90年代電影、音樂都好好，好多外國人都鍾意。𠵱家啲人鍾意韓星、K-pop，唔係唔好，但都希望可以有番自己本土音樂文化。」<br>撰文：馮仁昭</p></body></html>