<html><header><meta charset="utf-8"><title>體壇拾趣︰居里着新鞋爭做票王</title></header><body><h1>體壇拾趣︰<br>居里着新鞋爭做票王</h1><p>勇士今季異軍突起，個聯盟1哥位仲坐得非常穩，而主將控衞史堤芬居里（Stephen Curry），繼早兩日喺贏溜馬場波射入個人職業生涯第1,000球3分波後，好事接住嚟，周四舉行咗新鞋發佈會，宣傳自己第一對嘅簽名鞋Curry 1。<br>前年開始同Under Armour合作嘅居里，今日終於擁有個人簽名鞋。呢對Curry 1有6種顏色，各自代表唔同嘅故事；例如用咗勇士嘅藍加金色嘅「Home」，據講代表住居里每次着住勇士波衫落場比賽嘅心情，同佢有幾愛球隊，想入貨嘅話要等到2月13號，盛惠120美元（約930港元）。不過，今朝勇士主場鬥騎士（now635台今日11:30am直播），大家應該會見到Curry 1首度登場。</p><p>力追占士做票王</p><p>Curry 1推出嘅時候就係明星周末，睇嚟係為居里喺明星賽造勢。咁啱NBA周四亦公佈咗明星賽第3輪嘅投票結果；居里繼續高踞西岸得票榜首，個正選後衞位真係十拿九穩。佢目前累積958,014票，只係落後有971,229票嘅勒邦占士（LeBron James）13,285票，仲有機會爬埋佢頭做票王㗎。講開仲養緊傷嘅占士，據報日前返咗邁阿密─不過，佢唔係又要轉投熱火，只係去接受復康治療箒。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>