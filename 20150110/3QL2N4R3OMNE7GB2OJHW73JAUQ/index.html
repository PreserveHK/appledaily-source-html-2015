<html><header><meta charset="utf-8"><title>逃出電視城：前監製見證無綫盛轉衰鍾澍佳控訴霸權廢人</title></header><body><h1>逃出電視城：前監製見證無綫盛轉衰<br>鍾澍佳控訴霸權廢人</h1><p>「TVB裏有三類人：三分之一員工是有理想，有毅力，有才華和潛力而努力工作的！另外三分之一是不工作，不動腦，每天過着返工想着去哪吃午飯，未到四點來個tea，四點九去廁所洗手準備放工的頤養天年分子！而最後三分之一的是每天上班都絞盡腦汁來阻住人做事的真廢人！」以上是一位在無綫工作13年的監製鍾澍佳一番肺腑之言。<br>撰文：楊潔雯</p><p>鍾澍佳19歲入無綫，由助理編導做起，做過編導、高級編導，再升做監製。在無綫經歷年少氣盛的黃金十年，近年眼見無綫由盛轉衰，本來是創意工業主導的電視台，竟然變成工廠，甚至是工具，難怪鍾澍佳在一位服務無綫28年的劇務一鳥被離職後，突然冒出頭來鬧爆無綫內有三分一都是廢人。<br></p><p>戥一鳥被離職唔抵
</p><p>鍾澍佳日前接受本報記者專訪說：「我講嗰段嘢係針對事囉！係針對一件事同一個政策，唔係某一個個別事件，一鳥其實都唔係第一個，舊年《東張西望》福哥（資深攝影師黃展倫）被迫提早退休，發哥（周潤發）都去幫佢，之前都有好多前輩都遇過呢個問題，我講嗰段嘢，係我當年離開TVB嘅少少感受，呢段嘢放喺好多大型機構、政府私營機構，上市公司越大型都係一樣，好不幸，電視行業唔係一個工廠，係一個創意媒體行業，放喺一個創意行業，咁就好得人驚喇！」<br>鍾澍佳公然在微博向電視霸權開火，令不少圈中人咋舌，他說：「係呀！我同天華食飯，佢話：『你做乜咁夠膽！』，我冇針對任何人，我只係想講自己少少嘅感受，其實我都喺TVB大，佢教識咗我好多嘢，裏面我都遇到一啲好好嘅老師，有呢啲老師我先會慢慢成長，愛之深恨之切，因為咁先會覺得佢唔應該咁樣落去。」<br></p><p>所以，當鍾澍佳見到一個又一個舊同事「被離職」，自然感觸良多，他重提一鳥被離職的事，他說：「佢係咪炒我唔係好清楚，但係一鳥絕對係第一類嘅好員工，我哋前後腳入TVB，佢入咗劇務組，劇務喺TVB嘅體制係好重要，成個製作嗰日嘅拍攝順唔順利，好多時就係個劇務好唔好，TVB傳統個劇務組係好強，呢樣係無可厚非，佢哋都係會好忙，我哋拍嘢嘅人，聲譽好好，唔係買水買飯咁簡單。TVB製作拍外景喺導演之外係得一個PA，咁下面係冇人喇！一個有經驗劇務係可以幫PA解決好多問題，所以係好重要一個部門，你睇佢同咁多藝人嘅關係，唔係口講，係累積返嚟，所以係咪拍過戲劇都會識佢。」</p><p>「制度扼殺咗佢哋」</p><p>在TVB過了黃金十年，鍾澍佳一再懷緬過去說：「我諗我個年代，其他喺行業裏面好多電影導演，無可否認幫香港訓練好多優秀製作人才，我係最後一個出嚟可以拍到電影，其實仲有三分一人好做得嘢，只係個制度扼殺咗佢哋。」</p><p>【人物誌】執導《蘭陵王》威水</p><p>鍾澍佳，又名佳佳導演。離開無綫拍電影，北上搵食，定居北京，本想落地生根，隨後結婚，之後生了兩個女，最近為了兩女生活和教育，又決定回港居住。<br>鍾澍佳執導的內地劇《蘭陵王》在東南亞等地熱播，在台灣破古裝劇收視紀錄，去年8月在浙江、東方、深圳、雲南四大衛視播映，更取得三天收視破億的視頻點擊率。但在香港，他繼續堅持拍攝港式小品，為香港電影出一分力。</p></body></html>