<html><header><meta charset="utf-8"><title>有話兒：追憶林保全留下只有思念</title></header><body><h1>有話兒：追憶林保全<br>留下只有思念</h1><p>殿堂級配音員林保全離世，對於三個年代的小朋友來說是陪伴我們成長的叮噹（現稱多啦A夢）聲逝，對於一代電影迷來說則是最令人懷念的「洪金寶」不再遇見。保全叔聲演生涯多姿多采，他為電影、電視劇、卡通片等人物注入了靈魂，最重要的是他提升了配音人的地位。師傅丁羽接受專訪，細訴引薦林保全入行的點點滴滴；成龍專用配音、同門師兄弟鄧榮銾，也一同懷念與保全叔同配「洪金寶」的歲月；與保全叔一同為《多啦A夢3D》配音的大雄媽媽陳安瑩，更為故人泣不成聲。<br>懷念叮噹聲，只為我們都是大雄。<br>撰文：何永寧、藍文浩、嵐山</p><p>【師傅】丁羽：認真的大弟子</p><p>資深配音領班丁羽是林保全師傅，當年就是他在TVB替林保全面試，丁羽叔說：「最基本係試聲啦，嗰時聽覺得『咦，把聲OK喎』，個肥仔聲底好肥。最後喺60幾人之中揀咗佢同另外3個學員。」回想起來已經是30餘年前的事，雖然丁羽叔早前喪偶，原本白事相沖，他不宜出席徒弟的喪禮，他說：「同佢嘅感情冇得講，我仲係佢囡囡契爺，所以點都好，都好想喺靈堂同保全say goodbye。」<br></p><p>為一句語氣重配</p><p>丁羽形容大弟子的林保全一向沉默寡言，但做事很認真有責任心：「我喺配音界中嘅外號叫『鬼門關』，我把過關嘅電影配音都冇乜走雞。不過好多時我冇問題，反而係負責配音嘅保全自己提出配過條聲，可能只係一兩個音嘅語氣咁小事。」當年電影配音一般是將影片剪成100呎一條逐條配音：「以前一條片配錯一隻字要成條配過，所以好多行家都好怕『守尾門』配最後一段，因為一錯就要成段嚟過俾同事埋怨，所以保全主動要重配，表示佢對份工好認真。」<br></p><p>丁羽叔笑言配音員與演員一樣，都是演路人甲開始：「記得保全第一句對白都係類似『係』、『哦』同埋『知道』，不過佢上手快，好快就正式埋咪。」行內亦有一樣不成文規矩，肥人配肥人、瘦人配瘦人，丁羽叔說：「其實唔係規矩，不過肥人把聲厚啲似番原本個人把聲，所以保全配洪金寶好夾。嗰時我哋前面對住個銀幕配音，成龍、洪金寶成班就坐係後面睇住我哋配，配完周不時去消夜食飯。」<br>場地提供：百利達酒窖</p></body></html>