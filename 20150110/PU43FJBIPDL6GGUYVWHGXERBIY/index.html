<html><header><meta charset="utf-8"><title>美國會否加息 - 左丁山</title></header><body><h1>美國會否加息 - 左丁山</h1><p>記者G十分有勇氣，聖誕新年期間帶埋七個月大嘅仔到美國旅行探親，雖然係去最近嘅西岸箒，但七個月大嘅嬰兒可唔可以適應長途旅行呢？事前真係唔知，係有不同風險嘅，對父母係一個考驗，小YY就堅持要等到個女夠兩歲先至肯帶女坐飛機，以免麻煩。<br>但記者G話全家都去旅行，唔可以留低兒子在港，而且佢根本唔捨得離開個仔兩個星期咁耐。OK，如期出發，坐爆到瀉嘅國泰航機，一切順利，到加州只見日日藍天白雲，空氣清新，環境遠勝香港，如是者玩到一月三日（美國時間），打道回府，點知去到機場之後，等咗一輪，先知道CX879（一月三日星期六中午12:15起飛）要延遲到下午六時起飛，即係等多六個鐘頭，等呀，等呀，又接到通知CX879再延遲至星期日凌晨3:15起飛，等多十個鐘頭噃，點搞好？嬰兒尿片用晒，奶粉食晒（後備一罐奶粉已check in），大人唔食啫，嬰兒要緊，急忙向三藩市親戚求救，飛車帶埋美國奶粉、尿片到機場增援，亦接埋佢地一家人返三藩市食晚飯。<br>如是者，在三藩市前後候機十六小時，飛機飛行十四小時，返到香港，記者G與老公要告多一日假，成個人散晒，點知七個月大嬰兒還是眼仔睩睩，真好彩！咁國泰人員有乜解釋呢？據講係一個機師臨時不適，替補機師要睡覺休息，充足電先至可以開工。記者G就覺得：同近期嘅機師薪酬談判有冇關係呀？大家都唔知。<br>記者G不失記者本色，在加州周圍留意經濟環境，發覺市面繁盛，零售店、餐廳每每貼出告示招聘（Help Wanted），租車公司竟然無車供應，因為一早俾人租晒，應該還車嘅人士亦不肯如期還車，情願再俾錢，油站汽油價格低於每加侖2.49美元（即係每公升5.1港元），刺激到汽車交通流量大幅度上揚。記者G話：「唔怪得耶倫話在2015年第二季可能會加息；乜唔係啫，通脹低，油價跌，周圍請人，失業率自然下滑，為加息創造條件。美元近來升得有道理，好彩我地用港元，去美國冇匯水蝕底嘅問題。」如果美國真係第二季加息，香港人買甚麼外匯都會蝕，唯有揸實港元。但匯豐梁兆基就話美國唔敢加息嘅，太強嘅美元會傷害所有美國跨國公司嘅盈利，傷害美國出口。梁兆基素來眼光好準，呢次唔會睇錯呀嗎？</p></body></html>