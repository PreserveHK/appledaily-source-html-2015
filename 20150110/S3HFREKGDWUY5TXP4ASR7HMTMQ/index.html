<html><header><meta charset="utf-8"><title>真係勢必跑？方嘉柏經典一哩「準備」爆</title></header><body><h1>真係勢必跑？<br>方嘉柏經典一哩「準備」爆</h1><p>沙田馬場呢日(9日)有兩組1200米泥閘，其中第一組方廐有「勢必跑」、「文藝復興」及「準備就緒」三駒出試，出試前方嘉柏好緊張，好似跑大賽咁，捉住三隻馬嘅騎師紀仁安、何澤堯及杜利萊傾咗好耐，猛咁向佢哋教路，但主要都係同「準備就緒」嘅杜利萊交談，講到興起時，方嘉柏更狂笑，推咗杜利萊兩下，唔知點解開心。<br>結果呢組泥閘由紀仁安操刀之「勢必跑」勝出，一早已守住前列二三位，直路認真推騎追上，力壓胡廐「紅牡丹」掄元，「文藝復興」跟前亦有推騎考驗下跑第三；「準備就緒」杜利萊就大致按兵不動，只跑第五但姿態反而最輕鬆，呢匹新勝馬狀態肯定冇回落。<br>試完方嘉柏有走落隧道接馬，但大部份時間只跟住「準備就緒」，向杜利萊問長問短，其他兩駒只睇一兩眼就算。睇番賽程，「勢必跑」及「準備就緒」都已報本月18日經典一哩賽，「勢必跑」雖然身價極高，外地四戰三勝，係法國打吡第五名，但畢竟在港未跑過，賽前亦只展開快跳個半月左右。反而「準備就緒」草地雖未威過，但至今五捷大熟大勇，評99分係經典一哩賽第二高分戰馬，難怪方嘉柏今朝最緊張係佢！</p></body></html>