<html><header><meta charset="utf-8"><title>拍過五次拖　失戀喊足一星期周嘉儀主播的秘密感情生活</title></header><body><h1>拍過五次拖　失戀喊足一星期<br>周嘉儀主播的秘密感情生活</h1><p>前無綫美女主播周嘉儀，稱得上宅男女神， 即使被爆曾跟有婦之夫許方輝有過一段曖昧之情，嘉儀回應是非時如止水般冷靜，但原來百毒不侵的女神背後也有死穴！日前嘉儀接受本報專訪時，大爆她過去五段絕密情史！早前錯愛許方輝更令她吸取教訓，情路跌碰以後，女神惟有繼續靜待其Mr.Right的出現。<br>撰文：羅慧敏</p><p>感情篇：身邊男仔朋友多</p><p>記：記者　周：周嘉儀<br><br>記：拍過幾多次拖？<br>周：一隻手數得晒，五次咁上下。<br>記：你嘅初戀發生喺幾時？<br>周：係讀大學嘅時候，嗰陣20歲。<br>記：咁遲先初戀？<br>周：因為我中學讀女校，都冇乜機會識到外面嘅人，到year 2，都算好遲，拍咗3、4年，係最耐嘅一個。<br>記：因乜事分手？係咪好傷心？<br>周：可能累積落嚟，耐咗悶咗定係性格不合，都唔知歸根究柢係乜原因，總知係好傷心！喊到儍咗，因為未試過覺得好慘、天冧落嚟，因為乜嘢都好習慣，每一個禮拜有個生活模式，嗰吓覺得好接受唔到，都傷心咗好耐，成個禮拜都匿埋喺床度喊，同埋我唔食嘢，skip咗好多餐晚飯，嚇死我阿媽，嗰陣唔知點解仲狂游水，一日落去游三次水，覺得游水係好放鬆，可以減到壓。</p><p>記：之後幾段感情都好平淡？除咗同已婚無綫新聞主播許方輝嘅一段情……<br>周：唔……唔……唔好講啦！過咗去都唔想影響到其他人。人生當中發生咁多事，每樣嘢都總有學到嘢、有得着嘅地方。<br>記：算唔算係一個教訓？<br>周：都係嘅，當時我屋企人同埋一啲愛錫我嘅朋友，喺我人生最低潮時畀到好多support我，呢啲朋友真係刻骨銘心，亦都學識點樣喺低潮嘅時候幫自己搵出路，呢樣好緊要，一味頹落去都冇用，只會越嚟越沉，你要諗吓之後條路點行，嗰吓我真係咁多年嚟，真真正正諗吓自己條路點行，因為之前樣樣嘢太stable，一個comfort zone裏面，嗰次係我人生轉捩點，諗多咗將來係點。<br>記：咁要多謝許方輝？<br>周：人哋嘅嘢唔講啦，多謝身邊嘅人，尤其係嗰段時間。<br>記：現時多人追求？<br>周：我身邊男仔朋友都多，但真係追就唔多覺，可能我個人都男仔頭，啲人成日話我講嘢冇尾音，啱傾嘅有，出嚟食吓飯嘅都會有，但朋友囉，追嘅就唔係太多。我又唔係話好急，因為工作各樣都好忙，拍拖都會開心、好sweet嘅，但係冇都唔會特別care，順其自然。<br>記：有冇驚過自己會嫁唔出？<br>周：冇話特別怕嘅，如果真係嫁唔出都冇辦法，自己就冇特別諗幾多歲嫁。我都信緣份嘅，如果佢要嚟，會感覺到，都係隨緣，平常心，唔會強求咁多，可能20幾歲好恨拍拖，但過咗嗰個階段。<br>記：咁你有乜擇偶條件？<br>周：相處到、溝通到係最緊要，出面好多話有筍盤，但係唔夾已經冇意思，樣樣好都冇用。孝順嘅男仔我會加分，我會睇佢點同我家人相處，佢喺你面前一定表現對你最好一面。除咗孝順，都要心地好、有愛心，smart啲嘅男仔我都鍾意，唔係要口甜舌滑好識冧女仔，佢會喺我人生上、生活上、工作上畀到意見我，我都係需要一啲guidance嘅人。<br>化妝：Christy Lam<br>髮型：Philip Lee @ La Biosthetique<br>服裝提供：SEQUOIA</p></body></html>