<html><header><meta charset="utf-8"><title>9年舊情冇名份　換畫3個月見家長莊家彬錫晒新歡　委屈傅明憲</title></header><body><h1>9年舊情冇名份　換畫3個月見家長<br>莊家彬錫晒新歡　委屈傅明憲</h1><p>傅明憲與莊士太子爺莊家彬相差11年的姊弟戀，因男方家庭反對今年3月玩完，昨日莊家彬的內地新歡程新惠曝光，有指雙方已暗撻半年，男方更用六萬租豪宅給新歡住，莊家彬似乎相當投入新戀情，昨日接受本報訪問時，罕有高調否認一腳搭兩船，更確認只拍拖數月的程新惠為女友，與他相戀九年，但從沒獲「名份」的傅明憲無疑顯得很委屈。</p><p>家族坐擁80億身家的33歲莊士集團太子爺莊家彬，今年3月傳出與相差11年的傅明憲（Gigi）分手，結束九年姊弟戀，當時有指莊家彬瞞着女友劈腿搭上台灣女音樂人，加上父親莊紹綏以財政壓力及逼他退出董事局作威脅。昨日爆出莊家彬的新女友，為從事幕後經理人、與中港台三地藝人熟稔的內地人程新惠（Grace），二人拍拖近半年，當時莊家彬仍未與傅明憲分手，一腳搭兩船，又指他與Grace設局向傅明憲提出因「家庭反對」，要保住事業被迫分手。莊家彬以六萬租下陽明山莊豪宅給女友，而Grace背景神秘，有傳她曾介入台灣藝人吳宗憲的婚姻。</p><p>否認包養女友</p><p>莊家彬與傅明憲拍拖九年，但二人常前後腳出席社交活動，問及戀情更是閃閃縮縮，昨日本報致電莊家彬問到新歡Grace，他罕有確認Grace的女友身份及多次開腔力撐：「我同Grace係啱啱開始，拍咗拖三個月，唔係雜誌講嘅8月份，同埋我同Gigi分手其實係3月之前嘅事，幾時分就唔方便講，雜誌話我同Grace設局，講到太誇張，根本唔存在一腳搭兩船。」<br>對於以「北姑」形容Grace、六萬「包養」她住豪宅，莊家彬說：「當然會唔開心，始終係一個女仔，我咁後生又未結婚，唔好用包養呢兩個字，我只係畀意見佢租嘅地方。」<br>4月時莊家彬已為Grace搞生日，兩人感情發展迅速，Grace的友人在微博貼了她與莊家彬切蛋糕的相宣示主權，更指帶Grace到日本慶祝生日，其友人又留言稱呼莊家彬為「姐夫」。據悉，Grace感情事一向進取，專心識富二代，除與台灣的吳宗憲傳過緋聞，本報收到消息她曾與台灣女藝人徐楓長子、即湯臣集團太子爺湯子嘉拍過拖，湯更是莊家彬的好友。<br>對於女友與吳宗憲的緋聞，莊家彬表示絕對信任：「呢個一定唔係，佢之前個男朋友都識，係好朋友，我識咗佢七、八年，呢樣嘢知道一定唔係，我唔係第一日識佢。你知憲哥幾惹火，個個女仔黐埋佢都會傳緋聞。」他更揚言時間許可的話，會帶女友見家長，這與他對拍拖九年、從未獲他公開認定女友身份、其家人更未曾接受的傅明憲來說，待遇天壤之別，對此莊家彬思索了一會說：「情況特殊，好難講，家庭壓力，大家有努力過，始終香港社會，唔可以行多步，唔知點講，同佢有聯絡，都希望佢開心。」</p><p>傅明憲見過Grace</p><p>傅明憲昨日在facebook上載了領養了一頭新狗的相片，似乎寄情寵物及愛護動物協會的工作。記者昨日問她當日與莊家彬分手，是否因為男方家庭施壓及為成全對方的事業時，她在電話中說：「一路以嚟都希望家彬事業順順利利，唔想影響佢事業，所以𠵱家唔想講太多。」她表示與Grace有數面之緣，但都是看雜誌才知二人拍拖。有指莊家彬疑一腳搭兩船，會否感到傷心？她說：「過去就過去，唔會掉番轉頭望再追究乜原因。活在當下向前看，亦唔會影響未來對感情睇法，今年我有啲心願想做，例如去考潛水同滑雪教練牌。」<br>採訪：唐如</p></body></html>