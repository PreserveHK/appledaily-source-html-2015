<html><header><meta charset="utf-8"><title>Twins為韓火火捱義氣阿Sa 33℃焗汗濕晒</title></header><body><h1>Twins為韓火火捱義氣<br>阿Sa 33℃焗汗濕晒</h1><p>【尖沙嘴】今年係Twins成軍15周年，雖然近年蔡卓妍（阿Sa）鍾欣潼（阿嬌）分開發展，但今年佢哋會再度合體，除咗會派新歌《LOL》之外，兩個人仲會無時無刻黐到實，除咗會一齊去台灣拍MV，年底又會一齊舉行跨年演唱會，相信好多Twins迷都會超級開心。</p><p>撥扇降溫</p><p>日前本報發現阿Sa、阿嬌一齊喺尖沙嘴出現，原來佢哋繼樂基兒之後，幫韓火火就嚟推出嘅Fire Bible擔任模特兒，阿Sa仲好有義氣，烈日當空下着咗住厚衫開工，認真唔話得。<br>呢排天氣時晴時雨，當日氣溫就高達33°C，阿Sa、阿嬌以一金一銀高踭鞋襯到絕出現，雖然工作人員已經好醒目，明知喺戶外拍攝會好熱，早就準備晒小風扇同遮畀佢哋降溫同擋太陽，但阿Sa、阿嬌依然流到成臉汗，化妝師不停幫佢哋印汗同補妝。</p><p>默契十足</p><p>今次係阿Sa第二次同韓火火合作，嗰日佢着咗一件好厚嘅毛毛外套，仲要不停企高踎低影相，見阿Sa拍咗一陣就已經熱到大汗叠細汗。至於未埋位嘅阿嬌，雖然已經全程攞住風扇仔狂吹，但汗水都係唔受控咁不停流落嚟，真係見到都替佢哋辛苦，好彩佢哋兩個人好有默契，大約拍咗半個鐘頭就已經拍晒，難怪工作人員都好開心，收工嗰時個個大聲讚好。<br>採訪：盧妹　<br>攝影：葉君海</p></body></html>