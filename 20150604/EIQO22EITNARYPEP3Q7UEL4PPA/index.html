<html><header><meta charset="utf-8"><title>【add】紅人主場：林嘉欣　華麗變身</title></header><body><h1>【add】<br>紅人主場：林嘉欣　華麗變身</h1><p>闊別銀幕五年、息影當全職媽媽的林嘉欣最近正式復出拍戲，夥拍出道時合作過的張學友，由當年的美少女進化成美少婦，嘉欣為喜歡做的事勇往直前，只因做了媽媽令她練成大無畏精神，「我有句口頭禪：『唔使驚』，天跌落嚟都唔驚！」<br><br>撰文及造型：趙潔恆<br>攝影：郭賢興<br>化妝：Will Wong<br>髮型：Hin Wan<br>服裝提供：I.T</p><p>十三年前林嘉欣憑《男人四十》連奪最佳新演員獎及最佳女配角，之後更曾連續四屆被提名影后創下紀錄，事業如日方中，可是五年前她為了照顧初生女兒而選擇退下來，由璀璨星途走向尋常家庭主婦生活，嘉欣幾年間偶爾拍雜誌封面，出席藝術活動，擔任配音工作，早前演出過微電影。觀眾以為林嘉欣歸於平淡，與世無爭了，誰知她原來一直心癢又技癢，「其實都掙扎咗一段時間，成日對自己講我已經做咗全職媽咪，唔好諗咁多，但發覺原來自己真係好鍾意演戲，喺街度見有人拍嘢，我都好八卦想睇吓 。」</p><p>丈夫撐復出</p><p>嘉欣後來發現自己壓抑住不去多想喜歡的表演工作，反而積累了負能量，幸而她的丈夫、導演袁劍偉一語道破她的心事：「佢同我講：『如果媽媽開心， 家庭先會開心，你想做就做啦，可以再就時間。』好開心有佢嘅支持。」蟄伏多時的復出電影《暗色天堂》已開鏡，正是由袁劍偉執導，對於跟丈夫一起共事，怕不怕易生磨擦？嘉欣信心十足表現專業：「佢係我先生亦係我最好嘅朋友，我好清晰要一齊合作，佢就係導演，喺拍攝現場我係演員而唔係太太。我係要成日變身㗎，一時係媽咪、一時係太太、一時係演員。有時喺屋企都會傾到拍攝工作，但係由寫劇本、搵資金到搵演員、到開鏡成個過程我哋都好興奮好投入，目前都冇嗌交。」</p><p>再遇張學友</p><p>嘉欣拍攝新片重遇舊拍檔張學友，去年尾她已捱義氣無酬為學友拍攝MV，今次再合作實在駕輕就熟。「十幾年前拍《男人四十》就係師生戀，今次我哋嘅角色係同事又係教友，有少少曖昧咁樣，但係我哋想保持電影嘅神秘感，所以都未知會發展成點呢，同佢合作係會好放心，一來一回會好合拍。」事隔多年回歸片場，嘉欣直言心態成熟許多。「以前有好多恐懼，驚自己唔夠叻，驚做得唔好，五年前嘅我好多嘢都怕。可能因為有咗家庭同小朋友，知道佢哋喺身邊，感覺好實在，就會大膽去嘗試其他嘢，『唔使驚定啲嚟』已經成為我嘅座右銘。」所以除了演戲之外，嘉欣還積極涉足不同的藝術工作，月前擔任完法國五月的活動大使，又即將首次做策展人搞書法展，向來喜愛閱讀的她更執筆寫兒童故事書，預計在年尾推出，動作多多身份百變。</p><p>科技絕緣體</p><p>要兼顧事業與家庭，嘉欣坦言還是家庭為先，絕非虎媽一族的她希望兩位女兒的成長可以與自己的童年一樣單純 。「我哋係一個低科技嘅家庭，我哋唔會睇電視，唔玩iPad ，唔玩電話，純粹聽音樂、睇書呀 、做陶瓷、 畫畫，有時去游水踩單車 ，我想小朋友都喺低科技環境成長。」說起女兒，她的招牌甜笑更加甜，「母親節囡囡做咗件陶瓷送畀我，係好窩心嘅。」</p><p>【愛女有限度曝光】</p><p>不少明星都愛在社交平台分享孩子的照片，向來低調處理家庭事的嘉欣就堅持未有放女兒Kayla與Sofie的正面相上微博。「都係得佢哋嘅手仔、腳仔同背影呀咁，太多attention同spotlight，係一啲好虛嘅嘢，大人都未必識分得清楚同承受到呢啲關注，始終想畀番佢哋過正常嘅童年。」</p><p>更多精采時尚內容，盡在 http://add.appledaily.com 。</p></body></html>