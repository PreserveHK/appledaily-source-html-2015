<html><header><meta charset="utf-8"><title>求驗客手記：摩佬出國囡囡黐1D仔夜蒲</title></header><body><h1>求驗客手記：摩佬出國囡囡黐1D仔夜蒲</h1><p>領隊摩連奴個18歲囡囡瑪泰德，趁爸爸帶車路士去澳洲友賽FC悉尼，俾狗仔隊影到同One Direction（1D）嘅Niall Horan去倫敦夜店Whisky Mist同Libertine，隨行仲有Niall嘅1D隊友Louis Tomlinson，同埋女子組合Fifth Harmony嘅成員。</p><p>消息人士話，瑪泰德同Niall喺幾星期前撻着，之後成日約埋一齊去車仔主場史丹福橋球場睇波。據了解，Niall本身同摩佬都好熟，所以佢前年整親膝頭韌帶，摩佬亦特准佢去車仔個訓練場做物理治療；之前佢生日，摩佬都有到賀，當正佢係半邊仔。雖然斷正，但Niall死都唔認，透過發言人表示同瑪泰德只係普通朋友喎。<br>另外，車仔贏咗今季英超之餘，仲執咗9,900萬鎊（約11.7億港元），名副其實係名利雙收。至於喺呢個英超收入榜排二、三位嘅曼市雙雄曼城同曼聯，總數分別係9,850萬鎊同埋9,650萬鎊。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>