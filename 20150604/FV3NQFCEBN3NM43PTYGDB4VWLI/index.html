<html><header><meta charset="utf-8"><title>魚樂無窮：奧思七厘股息的誘惑 - 唐牛</title></header><body><h1>魚樂無窮：奧思七厘股息的誘惑 - 唐牛</h1><p>數字王國（547）單日重插41%，成交超過30億，撈唔撈得過？講幾樣數據你知︰第一，公司舊年底由0.164元起步，炒到最高3.03元，大升17倍，用最新收市價1.26元計，也有7倍升幅，幕後人士乜位沽都贏。第二，現價市盈率286倍，市賬率45倍，完全冇基本因素可言。第三，人行前行長戴相龍嘅女婿車峰，揸咗數字王國CB，涉及股數47.6億，相當於現時已發行股數五成。行使價呢？每股4仙，同零成本冇分別，簡單而言，一隻手指可以捽死老散。<br>所以唐牛炒細價股，永遠揀細市值股份，一來街貨多極有限，二來有殼價作參考指標，遇着過百億市值嘅「王國」，真係冇數可計。<br>男人眼中，女人錢特別易賺，今日推介嘅奧思集團（1161），正正係賺女人錢嘅公司。不止一次從朋友口中得悉，奧思嘅美容package越嚟越貴，過去數年加價幅度以數倍計，難怪公司中期盈利喪升近4倍，撇除特殊收益也有四成增長，完全免疫於自由行萎縮，最吸引之處係派息吸引。「公司有特殊收益先至派高息啫！」咁你就錯了，2002年至今派息無間斷，紀錄極佳。下周四才除淨前入場，可收中期息4仙，假設末期息維持5仙，現價息率高達7厘。呢隻十億市值嘅高息增長股，近期成交大增，唔通係基金搶貨先兆？ <br><br>唐牛<br> https://www.facebook.com/tongcow88 </p></body></html>