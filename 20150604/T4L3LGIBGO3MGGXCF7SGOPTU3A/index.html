<html><header><meta charset="utf-8"><title>擊退巨冷馬！體操王子李寧　拍拖揚威凱旋門</title></header><body><h1>擊退巨冷馬！<br>體操王子李寧　拍拖揚威凱旋門</h1><p>谷草之王即係谷草之王，練馬師方嘉柏今晚唔單止成棚惡馬喺手，就連抽檔都有運過人，事關頭兩場「威百利」同「光速銀桂」都抽到一檔。結果佢冇錯失任何機會，兩駒交由徒弟何澤堯減兩磅發揮，並且贏完一隻又一隻。<br>第二場四班一哩之體操王子李寧愛駒「光速銀桂」，跟足頭場「威百利」跑法，沿途前置坐天然包廂，直路借勢移出中叠一衝過晒，2.5倍大熱門順利開出。連同「威百利」3.5倍大熱贏在內，方廐就咁擸咗第一口孖寶，方嘉柏、何澤堯兩師徒攜手起孖。<br>李寧早幾年透過內地專才輸入計劃做咗香港人，後來做埋馬主，「光速銀桂」好生性今季執咗兩win，連同上季已合共四捷。今場二至四名是三匹冷馬，順序82倍「優勝」、27倍「神電金剛」同13倍「龍之欣」，四重彩因此派18萬幾。當中「優勝」上星期三晚跑泥地大敗，匆出轉谷草卻得第二。<br>這晚李寧聯同妻子、年輕時亦是體操運動員的陳永妍拍拖現身拉頭馬。李寧表示平日忙於公司業務，很少入馬場，養馬是因為馬會乃慈善機構，故此予以支持。他透露賽前對「光速銀桂」充滿信心，方嘉柏為此馬做了很多備戰工夫，狀態好fit，結果沒有令他失望，李寧冀馬兒體能進一步提升，持續交出好成績。</p></body></html>