<html><header><meta charset="utf-8"><title>廣告經綸：你啱晒！ 錯在肚餓 - 文廸晞</title></header><body><h1>廣告經綸：你啱晒！ 錯在肚餓 - 文廸晞</h1><p>創作含政治意味的廣告，抵死得來唔撻Q，確是最高段數的幽默。今期Snickers「十做九錯、全因肚餓」廣告，抽乾政治水，引來網民激讚，做朱古力廣告可以有如此威力，真係近年少見。<br>廣告公司以低成本創作出高效能的廣告，極不容易，行內人都知，不少國際品牌都有全球既定的創意平台，要將既定模式，融入本土文化，仲要唔離地，難度極高。更難得的是，客戶夠薑肯buy，過程需要無比勇氣和智慧，一來要拿揑到位，又要有guts承擔風險，才夠膽用上「Same on you」、「Try my breast」、「貴姓呀？陳生」等soundbite，成為此廣告的經典語錄。<br>不過，香港不少品牌就無呢種膽識，宣傳一旦碰上政治，嘩！不得了。公關部、法務部、連市場部的自己人也會彈出來喊停，拋下一大堆令人不安的理由：「怕唔怕思嫣BB帶隊報復？ 」、「鳩嗚團會唔會圍舖？」、「得罪香港至大嗰個，三更夜半會唔會收午夜凶鈴？」你有見過香港品牌咁夠薑，以政治話題作題材？他們老早如CCTVB一樣，廣告未出街已自我河蟹。<br>所以，他們望到呢個廣告的威力，見到網民竟然自製抽水器幫手宣傳，惟有酸溜溜的說句not my cup of tea。在一眾網民自發的靚抽當中，不得不提「慢必」陳志全。他遭野生師奶恐怖襲擊後，自製肚餓語錄訪問片，不慍不火地解說呢位師奶的邏輯語病，如「無J的男人真係醜」，其實係與性取向無關，跟政客和藝人的語錄一樣，都係bullshit！<br>呢位師奶可能不明白為何被網民圍攻？或許她要認真讀一讀唐英年的說話：「捍衞核心價值是最核心的核心價值」，香港人「最核心的核心價值」在於多元與包容，核心價值一旦遭人踐踏，香港人是會群起而捍衞之。愛因斯坦有句名言： "Only two things are infinite, the universe and human stupidity, and I'm not sure about the former." 如此高深的說話，不知那位師奶、政客和藝人們又懂不懂？<br><br>文廸晞<br>mailto:heyadmen@gmail.com</p></body></html>