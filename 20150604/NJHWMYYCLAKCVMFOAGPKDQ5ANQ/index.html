<html><header><meta charset="utf-8"><title>歷盡波瀾23年安仔不怨天尤人</title></header><body><h1>歷盡波瀾23年<br>安仔不怨天尤人</h1><p>【本報訊】幾度「逢二進一」，23歲才考DSE，對一般學生來說，可說是無心向學，但對患有痙攣及輕度智障的安仔來說，卻是出盡努力換來的成果。父母的不離不棄和教導，更令他明白殘障不是醜事，積極面對未來，夢想成為手機遊戲App程式員的安仔，會繼續學業：「電動輪椅電池壞咗，想快啲換咗佢，唔使爸爸推我返學咁辛苦。」<br>記者：馮詩媚　<br> <br>「我生佢嗰時唔夠氣，(陰道)開得唔夠，聽姑娘話我遇啱個見習醫生，冇幫我開刀，只靠吸B機大力將個仔吸出嚟，結果佢出世嗰時焗親，後腦細胞部份死亡，導致大腦麻痺，現在痙攣同輕度智障。」安媽憶述，當時醫生向她說，安仔未必活到一星期，但生命頑強的安仔，不但捱過7日危險期，住了嬰兒氧氣廂一個月，便可出院，下月他已24歲了！<br> <br>「我記得細嗰時抽筋好辛苦，抽完筋雙手幾日都無力，個人會好攰。」安仔的痛苦，父母感受同樣深刻，父親說：「有次真係嚇死人！佢喺屋企突然抽筋，面色都紫埋，送到醫院打咗兩針先停，足足抽咗成個半鐘。雖然佢唔係經常抽筋，但一病發最少都40分鐘先會停。」<br> <br>兒時的安仔，不止間中全身抽畜，更不自控地流口水，父母擔心他長大後不能照顧自己，於是經常帶他去做不同治療；直至5歲那年，醫生指安仔情況良好，可以開始減服抽搐藥，用了3年時間，終於可完成停服藥物：「佢現時冇流口水，仲好自動自覺讀書。」爸爸欣慰說。<br> <br>雖然他已沒有出現抽筋情況，但仍行動不便，出入需靠輪椅。兩年前，更透過學校，成功申請到電動輪椅：「阿仔好快學識點用，之後我哋教佢點樣一個人返學，好開心，最近佢終於學到。」<br> <br>四年班、五年班、中三以及中五都讀了兩年，8歲才入讀一年級的安仔，沒有氣餒，今年還完成了文憑試。忘不了4月考英文作文的這一天，安仔笑著說：「嗰日朝早出到邨口，架電動輪椅突然停咗唔郁得，驚趕唔切考試。」幸好細心的爸爸跟著他，即時致電在家的長子，拿手動輪椅，推安仔去試場；及後經檢驗得知，電動輪椅的電池壞了，需更換才能再用。<br> <br>直至現在，年屆69歲的父親，仍每日親手推安仔出入：「佢成百幾磅，加上架手動輪椅已經用咗8年，冇晒胎紋，斜路會溜走，推得吃力又危險。」<br> <br>現時，安仔當搭棚工人的哥哥開工不足，一家生活，基本上只靠媽媽在特殊學校當職業治療助理的1萬1千元薪金過活，更換電動輪椅電池及手動輪椅輪胎，合計約1萬3千元，比媽媽一個月的工資還要多。<br> <br>下月就是安仔的生日，他的願望除了一家身體健康，就是希望各界有心人能幫助他，使兩部輪椅可正常運作：「希望可以自己周圍去。」<br> <br>「安仔」捐款編號：C3937<br>網上捐款： http://bit.ly/1nQRthE <br> <br>蘋果日報慈善基金<br>電話：2990 8688<br>傳真：2307 6307<br>電郵：mailto:charity@adfund.org.hk<br>WhatsApp：9862 7828<br>網址： http://charity.appledaily.com.hk  <br>蘋果基金facebook專頁： http://goo.gl/eYKB89  <br> <br>蘋果基金收捐款戶口<br>恒生銀行：368-006565-001<br>滙豐銀行：580-198836-001<br>中國銀行：012-898-00067655<br> <br>如捐款至指定個案，請於入數紙／支票背面寫上其捐款編號，然後電郵／傳真／WhatsApp訊息／郵寄至本基金。<br> <br>蘋果日報慈善基金於一九九五年成立，乃根據《稅務條例》第88條獲豁免繳稅的慈善機構，接受市民捐款外，《蘋果》捐出1%盈利，幫助有需要的人和資助有意義的社會及教育活動， 一切行政費用由《蘋果》支付，善款的一分一毫，全數用於受惠人所需。蘋果基金務求按照捐款人意願，把善款送交指定受惠人。然而個別受惠人可能因長期離港及搬遷等情況以致失去聯繫，甚或受惠人已經逝世或拒收捐獻，有關善款將撥捐蘋果基金作其他慈善用途。</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3937">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3937">捐款記錄</a></div></p></body></html>