<html><header><meta charset="utf-8"><title>隔牆有耳：被指似趙薇　冇興趣讀Law想入娛圈梁齊昕：我唔介意整容 - 李八方</title></header><body><h1>隔牆有耳：被指似趙薇　冇興趣讀Law想入娛圈<br>梁齊昕：我唔介意整容 - 李八方</h1><p>齊昕，你到底去咗邊呀？呢個問題，相信唔少市民近日好想問，事緣特首次女梁齊昕喺有線電視播出佢嘅訪問兩日後，就喺facebook宣佈無限期婉謝同拒絕所有媒體訪問，疑似「被軟禁」。有記者噚日喺一個活動問特首梁振英，係咪唔畀齊昕講嘢，但CY無回應。而市民齊叫「釋放齊昕」之際，有線繼續播出齊昕訪問，齊昕坦言唔介意經理人叫佢整容，仲自爆有人話佢似趙薇㖭！</p><p>最滿意自己條腰</p><p>齊昕喺噚日嘅節目中，被主持問到點解喺外國讀緊Law（法律），卻突然想入娛樂圈？佢話：「我本身（對法律）冇乜興趣，唔想花廿幾年坐喺律師行做啲冇興趣、日日坐喺Office度做啲我悶到想嘔嘅嘢。」<br>八方好想知呢段被軟禁、被封鎖用fb嘅期間，齊昕係咪都會悶到嘔？而佢喺節目中話喎，呢條路（入娛樂圈）係自己揀嘅，要Discover吓自己嘅Passion喺邊，表明唔介意經理人叫佢整容，如果要整，就想整大對眼：「之前有人話（我）似趙薇，I wish（似趙）。」至於自己最滿意嘅部位則係條腰，認同主持讚佢條腰苗條，笑稱自己養嘅雪橇犬逼佢跑步，所以令佢每日運動量非常大。<br><br>李八方<br>mailto:pf_lee@appledaily.com</p></body></html>