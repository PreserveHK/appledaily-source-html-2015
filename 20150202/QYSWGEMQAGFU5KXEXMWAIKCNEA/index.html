<html><header><meta charset="utf-8"><title>隔牆有耳：新民黨叫鄭承隆交退黨信 - 李八方</title></header><body><h1>隔牆有耳：新民黨叫鄭承隆交退黨信 - 李八方</h1><p>早前新民黨四周年黨慶，「副主席」鄭承隆Edwin人唔到、名卻猶在，依舊出現喺黨慶場刊內，惹起Edwin微言，同傳媒堅稱已經退咗黨，唔知點解仲會「被出現」？據聞呢單消息激到唔少新民黨中人紮紮跳，事關該黨由始至終冇收過Edwin嘅退黨信，點可以講咗當退咗？原來佢哋原本想低調處理呢位「問題黨員」，例如喺四月改選領導層時，唔再選佢，點知繼續被Edwin抽秤。八方特別為此向新民黨行政總裁何兆鴻問過，佢話截至上周五為止，都冇收到任何Edwin正式申請，「一日收唔到退黨申請，都仲係黨員，點可以貿貿然退咗人哋個黨籍？」佢話Edwin若然真係想退黨，請正式入紙申請並經主席團審批，手續既簡單又快捷。</p></body></html>