<html><header><meta charset="utf-8"><title>中環在線：唐唐新馬首落場跑到冇影 - 李華華</title></header><body><h1>中環在線：<br>唐唐新馬首落場跑到冇影 - 李華華</h1><p>生於富裕之家嘅唐英年既愛嘆紅酒，又愛養馬仔，佢新養嘅馬仔「回眸一笑」噚日首次落場，唐唐帶埋太太郭妤淺一齊入場為愛駒打氣，輕易成為傳媒焦點，見佢兩人喺沙圈睇馬時，心情十分輕鬆，似係對馬仔嘅表現心中有數。</p><p>許浩明太太拉頭馬</p><p>而呢隻馬仔嘅表現確係相當一般，佢喺第三場出賽，呢場有十四隻馬跑，「回眸一笑」跑第九，可能因為呢隻馬屬於慢熱遲熟馬，需要多啲時間適應喇。其實，唐唐養馬多年，對於馬仔輸贏應該都睇得好開，佢自二○一一年因為忙於競選特首而冇養新馬，家陣可以重拾養馬興緻先至係重點。<br>同場贏出嘅馬係「甜城效應」，此駒馬主乃舊年八月逝世嘅聯交所前高層許浩明，噚日由許浩明太太與囡囡拉頭馬。許浩明養過多匹馬，除咗「甜城效應」，現役仲有一隻「極速」。</p></body></html>