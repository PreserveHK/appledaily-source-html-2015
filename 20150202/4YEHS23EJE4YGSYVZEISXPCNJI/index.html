<html><header><meta charset="utf-8"><title>越病越錯吳若希認自殺：唔係為情</title></header><body><h1>越病越錯<br>吳若希認自殺：唔係為情</h1><p>【廣州直擊】<br>第十屆勁歌王金曲金榜年度音樂盛典前晚假廣州舉行，謝安琪（Kay）、許志安和周柏豪各擸三獎齊做大贏家，被指跟Kay撞面的吳若希則獲兩獎，兩女以黑白雙煞look鬥搶鏡。憑洗腦歌《越難越愛》人氣爆燈的吳若希，提到前年為情自殺的傳聞說：「當時小腹生水瘤，把聲又有事，情緒病食咗十幾粒安眠藥，但瞓咗幾個鐘就醒番，唔係為情。」</p><p>嚇走追求者</p><p>至於跟股壇狙擊手王弼燮傳忘年戀，吳若希否認說：「經共同朋友講咗聲唔好意思，有機會想請佢食番餐飯，報道將追求者嚇走晒，以後自己會低調啲，以免得罪人。」另吳若希昨到屯門出席活動，唱洗腦歌時音樂不停跳線，對於被本報爆揸厭舊車換紅Benz，她說：「預咗出街俾人見到。」由於登記車主是公司名稱，吳若希承認：「間公司係我嘅，因為好少時間處理，託咗兩個會計師幫我睇，佢哋仲會幫我做投資項目，公司開咗冇幾耐，我同佢哋冇特別關係。」同場的鄭俊弘坦言不識會計師，笑言要向吳若希請教。</p><p>Kay搞巡唱</p><p>而人妻Kay以黑色毛毛褸襯透視背心性感誘惑，在慶功宴上雖熱到滿頭大汗仍不肯除褸，橫掃勁歌后、卓越表現大獎及粵語金曲獎的Kay，問今年出道十年會否舉行巡唱？她說：「會呀，不過未知由邊度開始。」低胸現身的泳兒嗌心口凍，而薛凱琪就不停喪咳。<br>至於早前在布吉被影到着內褲雄風再現的許志安，其新歌《你的男人》請到劉心悠聲演劇場版，問為何不請太太鄭秀文幫手？安仔說：「公司提議，心悠都好sweet吖。」<br>採訪、攝影：曾小嘉（廣州）、馬建華（香港）</p></body></html>