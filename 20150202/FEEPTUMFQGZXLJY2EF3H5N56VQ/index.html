<html><header><meta charset="utf-8"><title>【壹週刊】西灣河玩人肉特餐　茶記老細：員工受落</title></header><body><h1>【壹週刊】西灣河玩人肉特餐　茶記老細：員工受落</h1><p>【壹週刊】呢幾日網上瘋傳一張茶餐廳既人肉餐牌相片，原來係西灣河五十年老字號百利冰室嘅員工制服。橙色T恤上面印咗特餐有乜食，有網民話咁做多餘，亦有人大讚有創意，想要件拎走。<br><br>冰室老闆波哥話，呢件制服已經用咗四、五年喇，唔知點解呢排又有人煲返起，佢話：「反正都要印制服，背脊又咁多空位，咪印個特餐上去囉！啲員工都好受落㗎！」除咗特餐制服外，仲有另一件印有「來年多點人情味」的勵志語句制服。<br><br>呢間老舖原來仲好有人情味，唔單止逢周四休息，仲下晝六點就準時閂門。<br><br>波哥話香港人工作壓力太大喇，員工有固定假期，放完返嚟再開工，沖茶煎蛋都爽手啲。至於收六點，原來係為咗返屋企同家人食飯，於是幾年前就索性收六點，「員工都有屋企人，放工梗係一齊放啦！」<br><br>呢個每日賣出三百五十個的特餐，相信唔只係個腿通湯底夠濃，份人情味仲濃。<br><br>iPhone版下載：<br> http://goo.gl/1SDaWF <br><br>Android版下載：<br> http://goo.gl/xfQS8D <br><br>壹週Plus網頁<br> http://nextplus.nextmedia.com/ </p></body></html>