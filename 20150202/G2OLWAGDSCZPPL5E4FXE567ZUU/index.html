<html><header><meta charset="utf-8"><title>情陷夜中環：車神 - 葉朗程</title></header><body><h1>情陷夜中環：車神 - 葉朗程</h1><p>劉德華在陳年舊片《烈火戰車》飾演自信的電單車手，其中一句對白是這樣的：「風都係 （每小時）二百幾kilo喳嘛，我點會唔快過風？」呢句對白本身已經好型，仲要由華仔講出嚟，簡直型到世界盡頭。不過，女人應該唔明，快過風，有乜咁型？<br>有好多嘢，女人唔明白男人，男人都唔會明白女人。其中一樣我最唔明女人嘅係，點解要整gel甲？又soft gel又hard gel，五顏六色不在話下，仲要聖誕節整頂聖誕帽喺中指，情人節又整個心心喺無名指，古靈精怪的圖案，完全唔明有乜咁靚。冇問題，我唔需要明，亦都唔想明，但我絕對尊重你哋決定。就正如我哋男人對速度的追求，女人都唔會明，但希望你們尊重。<br>跟女人講速度，是對牛彈琴，一談起男人的速度，她們只會聯想到：「追求速度？哦，明晒，即係快槍手啦。」唔該尊重啲，我講嘅速度，不是在睡房裏，而是在馬路上。唔係快槍手，係賽車手。馬路上，速度是矛盾和複雜的，既可讓男人忘我，也可讓男人找回自己。對，忘我後再找回自己，是以一百一十五公里完成一個「五連髮夾彎」才會悟出的境界。</p><p>玩車非嗜好　是態度</p><p>為甚麼男人喜歡跑車的程度遠遠超過女人？很難解釋，但你看看世界各種運動，足球、籃球、乒乓球，就連舉重都有男有女，但一級方程式這運動，女人永遠只有做觀眾的份兒（Ok，我知，有女人參加過Formula One，但幾十年以來，女性車手肯定不出十個）。男人熱愛跑車，聽起來的確是一件很man的事。但正正因為這是一件很man的事，很多男人開口埋口都話自己好鍾意車。你問某啲男人，喂，平時有乜嘢嗜好？有啲男人鍾意懶型咁話，「我鍾意玩車」。笑爆嘴，你鍾意玩車？你知唔知乜嘢係玩車？<br>有啲人揸住架SLK200，即係嗰架如果你揸上舊山頂道係會慢到連海洋公園cable car都追唔到嘅所謂平治跑車，就會覺得自己「玩緊車」。呢架唔係跑車，呢架只不過係一架開篷車仔。當你揸嘅車上舊山頂道都會喘氣嘅時候，你覺得究竟係你玩緊架車，定係架車玩緊你？<br>就連買過賣過揸過坐過見過甚至乎炒過咁多架車嘅葉朗程，都唔敢話自己鍾意「玩車」。「黐Q線，阿豬阿狗都話自己玩車。」強尼說。強尼是我的小學同學，喜歡玩車，發燒友中的發燒友。真正喜歡玩車的人，原來很介意其他人隨隨便便就說「我鍾意玩車」。對真正玩車的人來說，玩車不是嗜好，而是，正如傳奇車神「盲亨」說，一種態度。<br></p><p>小學時代跟強尼最老友，一到放學時候，會有很多家長開着車來接學生放學。我們喜歡看着他們的車指指點點，但只有小學二年級的我，除咗講型同唔型之外，都冇乜其他形容詞。強尼唔同，也只有小學二年級，但他可以清楚說出這部平治有幾多匹馬力，那部寶馬又有多少cc，行斜路邊架好力啲，掟彎又邊架有着數。<br>三歲定八十，強尼今天是車房老闆，唔係幫人整車嗰啲車房，係專幫人改車嗰啲車房。每次找他，也總見到他的員工把手提電腦駁到跑車上，一個人負責踩油，另一個又看着電腦的數據，各有各地綻放着男人的魅力。比起這班專業人士，我對車的認識，只是皮毛中的皮毛，所以實在不敢在這裏說三道四。想分享的，只是個人的選車哲學。強調，是個人的，即是葉朗程的，即是充滿歪理的，即是家庭觀眾切勿模仿的。<br>選甚麼車，從來只是圍繞一個objective：要做男神。怎樣才做到男神？其實一句講晒：趁年輕或者看起來還年輕的時候，憑自己實力，做一件普遍年輕人都做不到的事，那就是男神。雖然黃子華已經年過五十，但看起來還像三十幾，棟篤笑之王，成績斐然，他是男神；謝霆鋒更不用說，甚麼也賺到，呼風喚雨，是男神中的男神。<br></p><p>葉朗程呢？話晒都年輕有為，但除賺錢以外，卻沒有怎樣做過一件「普遍年輕人都做不到的事」，那惟有就靠一部超級跑車去證明自己。最緊要夠快、夠搶、夠貴、夠響，開着它高速駛入隧道，然後由四波拖個二波，讓引擎放聲咆哮，令全世界就算睇唔到都聽到我揸住架超跑。<br>無論是坐食山崩的二世祖，還是捧着大肚腩走入中年危機的死肥佬，選擇超級跑車，十居其九也是因為想做個收視率爆燈的男神。跑車輕而易舉地買到手，但未做到男神之前，原來內心的自卑感已經表露無遺。「要揸快車，落track揸啦。香港地，人多車多，你可以揸到幾快？」強尼說。是夜，我跟強尼和強尼嫂在九龍城的唐朝打邊爐，這家火鍋店其中的股東也是玩車人。<br></p><p>做車神　安全送愛人</p><p>強尼雖然貴為車神，但十幾年牌仔，未俾人扣過一分，未發生過一次意外。我剛好相反，被扣剩四分，要上強制性的駕駛改進課程，所以女朋友很多時寧願坐的士也不願上我車。「喺條街上面揸得快，有乜咁過癮呢？」強尼問我。梗係過癮啦，多人望嘛，尤其係女仔，邊個女仔唔鍾意男人揸跑車？強尼嫂含着滿口金菇說：「我唔鍾意！」<br>晚飯後，強尼兩公婆送我回家。就在歌和老街紅綠燈前停下來的時候，強尼突然鬼鬼祟祟地跟我畀個手勢，示意我望望坐在他旁邊的強尼嫂。她正睡得甘甜，樣子很幸福。回到家，Danielle正在玩iPad。我努力地回想，好像也想不起她曾經在我車上睡着的樣子，於是跟她確認一下。她的反應大得出奇：「喺你架車上面瞓覺？嫌命長呀！」<br>真正的車神，不是路上最快那位，而是能安全地把自己的愛人送到目的地那位。真正的男神，不是開着跑車那位，而是開着家庭旅行車也能載得女神歸那位。真正的女神，不是成功坐上跑車那位，而是有跑車也不屑坐上去那位。所以話，世上最稀有品種，依然是女神。<br><br>葉朗程</p></body></html>