<html><header><meta charset="utf-8"><title>求驗客手記︰皇馬迷噓爆獨食巴利</title></header><body><h1>求驗客手記︰<br>皇馬迷噓爆獨食巴利</h1><p>上周六西甲，皇家馬德里冇咗停賽嘅基斯坦奴朗拿度（C朗）照樣大勝，主場迎戰皇家蘇斯達雖然先失波，但之後連入四球，以4:1贏波繼續坐榜首。賽前預計皇馬冇咗C朗要靠加里夫巴利（圖），點知佢反而俾主場球迷噓爆。</p><p>C朗缺陣照炒皇蘇</p><p>巴利喺呢場波都有助攻，下半場交畀賓施馬建功，不過似乎功不抵過。上半場三十九分鐘，皇馬已經以2:1反超前，當時有次三打一快攻機會，賓施馬橫傳，點知巴利攝咗去占士洛迪古斯前面截咗個波再自己射，對住得番皇蘇後衞護空門之下，竟然都射失，企喺隔籬嘅占士仔都唔知鬧你定安慰你。場上有班皇馬球迷就唔同你客氣，係咁柴巴利台。C朗要停賽兩場，喺呢個星期可以休息吓；佢喺上周五就被影到戴住眼鏡斯文look接囝囝放學，做個好爸爸。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>