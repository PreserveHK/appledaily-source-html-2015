<html><header><meta charset="utf-8"><title>中環在線：點心任食　盆菜「宴客」 - 李華華</title></header><body><h1>中環在線：點心任食　盆菜「宴客」 - 李華華</h1><p>萬邦投資（158）除咗派息好，管理層對小股東十分唔錯，好有人情味，每年舉行股東會都會請小股東食餐勁，唔係一般上市公司向小股東派盒點心拼盤咁簡單，而係包起幾圍，成枱點心任食，仲有埋盆菜。<br>唔少上市公司喺五星級酒店舉行股東會，小股東開完會就可以食到酒店提供嘅中西美點，好耐之前，就因為有小股東帶齊膠袋、飯盒，大碟大碟咁打包拎走，搞到食物唔夠分，所以呢幾年上市公司索性叫酒店做好一盒盒點心拼盤畀小股東帶走。<br>好似萬邦咁樣，請班小股東喺中環翠亨邨坐低慢慢食嘅上市公司越來越少。萬邦今年同往年一樣，夠晒好招呼，除咗各式點心、燻元啼，就連盆菜都有，現場大約開咗六圍，招呼大約五、六十名小股東。</p></body></html>