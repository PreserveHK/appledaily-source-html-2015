<html><header><meta charset="utf-8"><title>隔牆有耳：邱誠武澄清母非獨居公屋 - 李八方</title></header><body><h1>隔牆有耳：邱誠武澄清母非獨居公屋 - 李八方</h1><p>家陣房屋問題全民關注，而運輸及房屋局副局長邱誠武噚日就俾傳媒發現，佢八十多歲嘅媽媽住喺荃灣福來邨，懷疑係公屋「寬敞戶」咁話。嘩！若然屬實的話，梁振英班子都應該幾頭痕喎。報道出街後，邱副局即刻去信相關傳媒澄清，話其實呢，邱母並非獨居老人，而係同另一位兒子同住。至於有傳媒質疑係咪屬於寬敞戶，由於間屋有兩個人住，面積三百五十呎左右，並冇過到兩人唔可以過三百七十七呎嘅標準。據聞邱副局其實有叫過阿媽搬出嚟住，但係老人家慣咗公屋生活，又有兒子照顧，加上邱副局個細佬資產同入息都冇超標，所以佢哋一直居於此地。喺呢個房屋短缺嘅大氣候下，公眾觀感如何，又係另一個問題。</p></body></html>