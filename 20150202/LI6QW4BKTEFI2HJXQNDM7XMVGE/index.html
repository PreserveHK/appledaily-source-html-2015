<html><header><meta charset="utf-8"><title>鳩嗚乜乜乜：鐵道市場「泰」危險</title></header><body><h1>鳩嗚乜乜乜：鐵道市場「泰」危險</h1><p>泰國政治局勢回穩，香港人梗係趁假期去曼谷玩兼做spa嘆世界，但費清收到讀者報料話「泰」危險。九十後背包客Vivian上月底去咗Discovery Channel報道而爆紅嘅美功鐵道市場，睇住火車軌兩旁擺滿攤檔，當火車經過時，攤販會極速拆晒帳棚，同火車擦身而過。Vivian同朋友影相期間，火車急速駛過，對面一位遊客避唔切就被捲入車底，一隻鞋飛脫。<br>Vivian嘅朋友拍低事發一幕，佢話自己唔敢睇片段，傷者事後被抬離現場。Vivian想提醒大家當地冇任何安全提示，叫遊客企喺邊度先安全，希望各位背包客小心至上。常居泰國嘅港人胡慧沖就話，鐵道市場係泰國平民搵食餬口嘅地方，唔係官方認可旅遊點，遊客見當地古靈精怪就湧去睇，好易樂極生悲，佢就唔建議大家去睇熱鬧。<br>Vivian事後翻查泰國傳媒報道，想知傷者情況，但就搵唔到火車撞人意外。胡慧沖話唔出奇，因為泰國有七十七個府，如果傳媒去唔切現場跟進，外界就以為乜事都冇發生過。佢自己都冇聽過新聞報道講鐵道市場發生意外。除咗鐵道市場外，佢又提醒大家同野生動物接觸要小心啲，騎大象好似好過癮，但亦發生過大象發癲，將遊客揈落地。新年旅遊旺季又嚟，老套都要講句最緊要平安！<br><br>費清 ＃要生計，也要生活＃毋忘初衷</p></body></html>