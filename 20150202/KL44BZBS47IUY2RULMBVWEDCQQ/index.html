<html><header><meta charset="utf-8"><title>笑到最後：樓市至少升到十月 - 高明</title></header><body><h1>笑到最後：樓市至少升到十月 - 高明</h1><p>細價樓不停有新癲價，大角嘴居屋呎價賣到萬五蚊。你覺得好癲？高明唔係咁諗，仲相信今年樓市至少升到十月。<br>新年有唔少權威樓市專家對今年樓市點評，個別經紀行老闆由好友變淡友，仲有財演力撐佢睇得最準。不過，咁多位名家評樓，竟然冇一個講過今年細價樓升因：SSD空白期。<br>高明喺呢度再講一次：今年係SSD額外印花稅由兩年升級做三年嘅空白期（二○一二年十月二十七日延長至三年，原本兩年鬆綁SSD嘅供應喺二○一四年十月二十七日斷纜，要到二○一五年十月二十七日後先「回復正常」），要業主畀正常印花稅已經牙痛咁聲，為咗賣樓而無啦啦罰多，自然冇人肯賣樓。<br>樓市最大供應係二手市場。二手唔肯賣，一手冇可能突然變啲樓盤出嚟。舊年新私樓落成係一萬五千七百間。香港人結婚多數連埋買樓，統計處資料，二○一四年頭十一個月結婚人數係四萬九千幾宗，推算全年有五萬四對夫婦結婚；再加埋舊年淨流入人口至到年中已經有三萬四千人。要有樓住嘅家庭有八萬八個，萬零個供應完全對唔到數。<br>不過，呢啲數字都係堆砌出嚟扮有做功課，實情係樓價升先有人想買樓，你試下樓市跌，啲人結婚一定會話：哈哈哈乜你買樓咁蠢㗎？當供應受限，全區經紀只得一兩個盤，要買趁手，個樓價一定會升，因為嗰一兩個成交變成整個樓市指標。另外，亦都未有太多人提出，大陸A股舊年升五成，肯定有大陸人發咗，將要換成海外資產避免國內被侵吞嘅國情。樓市升到SSD空白期十月唔難。</p><p>揸大新銀行考EQ</p><p>就嚟財政預算，財政司長真係要諗吓，政治上，政府可以一邊加BSD買家印花稅，阻止大陸人A股賺到錢來港買磗頭，另一邊放寬SSD年期，放多啲供應出嚟。香港本地人有錢買、銀行又肯借，將來會承受番升跌嘅結果，做乜要阻人？<br>老友王弼成日推介嘅大新銀行（2356），上個禮拜因為中銀香港（2388）考慮賣南商同集友而炒起。<br>就當有憧憬，華僑銀行全購永亨要市賬率兩倍，現時大新銀行市賬率未到一倍，大新銀行現價12.96蚊，被收購有少少折讓，股價見二十五蚊唔出奇，代價當然係要等，亦都會悶，如果A股升上4000點，你揸大新郁都唔郁，定力少啲都會心郁換馬，笑唔笑到最後好考EQ。<br><br>高明<br> https://www.facebook.com/BigRiceTea <br>本欄逢周一刊出</p></body></html>