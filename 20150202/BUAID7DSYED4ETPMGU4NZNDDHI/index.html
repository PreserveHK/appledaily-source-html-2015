<html><header><meta charset="utf-8"><title>每日一趣：一路一帶無咁易 - 李可強</title></header><body><h1>每日一趣：一路一帶無咁易 - 李可強</h1><p>本欄上周提及，領導人吹水唔抹嘴，股民信以為真，就好容易中招。例如高鐵出海、核電走出去，現實同理想仲好大差距。<br>墨西哥剛剛宣佈放棄第二次高鐵招標，之前中鐵建（1186）中標後，被取消資格。第二次又來過，鐵路股又再炒上，尤其專為高鐵出海而搞的南北車合併，兩隻股股價爆升，今次恐將大災難。股民被玩完一次又一次，到底幾時會心死？<br>除了走出去以外，另一個A股當炒概念就係一路一帶，即絲綢之路經濟帶及海上絲綢之路經濟帶，因為係中共總書記習近平提出，個個以為會好掂，強國夢一定會實現，連帶交通股、航運股、基建股喺去年熱炒。其實一個基本常識係，人哋都係主權國家，唔係古時候萬國來朝時代，一定要聽你中國支笛。你要喺人哋國家搞基建，話起就起，邊有咁容易？<br>去年九月習近平到訪斯里蘭卡，宣佈投資十四億美元起碼頭，而家新政府上台，話要重審計劃。希臘新政府上台，亦都要終止向中國出讓港口，呢兩個都係海上絲綢之路最重要項目，而家可能通通要見財化水。至於之前緬甸變天，令國企喺當地的基建水電項目全部作廢，損失過百億元人民幣，更加不在話下。<br><br>李可強</p></body></html>