<html><header><meta charset="utf-8"><title>花絮：巧遇名宿</title></header><body><h1>花絮：巧遇名宿</h1><p>有啲嘢真係用錢都買唔到，好似噚日喺Rod Laver澳網主場館附近，小記個頭被怪風吹到好似傻婆一樣嘅時候，偏偏巧遇澳洲籍型仔網球手菲臘普西斯（上圖）。雖然佢都退咗役八年幾，但短褲look嘅佢風采依然，一樣咁高大威猛，仲向小記報以微笑，呢個行程，抵晒。</p><p>寶刀未老</p><p>「瑞士公主」希姬絲（左）雖然已經三十四歲，但依然寶刀未老，今次澳網拍住大自己七年嘅印度名將柏斯出戰混雙，就成功奪冠。呢對七號種籽噚日決賽對住三號種籽尼斯達同文娜丹露域嘅老少配，以直落兩盤6:4、6:3砌低對手。</p><p>再上征途</p><p>舒拉寶娃（圖）前日澳網女單決賽屈居亞軍後，在instagram表示立即再上征途，佢用咗成三十個鐘飛機由墨爾本飛去波蘭，幫俄羅斯出戰聯會盃。至於仍喺澳洲嘅球迷，可以到主場館旁嘅Margaret Court同舒娃合照，呢度有幅由細相拼成嘅球手圖像，舒娃就喺右邊第三。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>