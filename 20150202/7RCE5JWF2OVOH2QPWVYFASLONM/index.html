<html><header><meta charset="utf-8"><title>童夢傳真機：童話消逝　一個時代的終結</title></header><body><h1>童夢傳真機：童話消逝　一個時代的終結</h1><p>【童夢傳真機（三之三）幕後篇】上月九日，無綫兒童節目被迫畫上休止符，近代兒童節目掌舵人曾廣平，為兒童節目奉獻半生，孕育了綿綿不斷的新生代，五十九歲的他只差一年便功成身退，結果退休前成為「刀下亡魂」。在這一個時代的終結，曾廣平不想再傷春悲秋，他相信勇敢面對接受現實，才是兒童節目領航員的宗旨。<br>撰文：楊潔雯<br><br>監製曾廣平在無綫的兒童節目組一做三十年，本來今年可以退休，可惜，去年兒童組慘被「滅門」，曾廣平被迫提早一年退休，他說：「做到六十歲退休係圓滿啲，一個好ending就梗係最好喇！公司咁做梗係有佢嘅原因，我費事揣測喇！我自己梗係覺得唔好，最好做埋退休。」</p><p>一人之下萬人之上</p><p>曾廣平一九八五年入TVB，在林麗珍年代加入兒童組，《430穿梭機》做導演，《閃電傳真機》年代開始升做監製，直至《放學ICU》結束，所以在兒童節目組是譚玉瑛之下，萬人之上，他笑說：「我做嗰時佢已經係阿姐，因為嗰時《430》轉過嚟係得譚玉瑛，變咗佢係大家姐冇辦法，佢係較為惡嘅一個，啲人鍾意玩佢，激嬲佢，激嬲佢好開心，佢聲又大，仲係最醒！記稿唔使睇都得，你冇辦法唔服佢，咁自然佢就惡晒，所以你一NG得多佢就矋住你。」</p><p>對朱茵仍讚不絕口</p><p>曾廣平和譚玉瑛在兒童節目組地位不相伯仲，對大家姐印象一定最深刻，他說：「佢做得最耐，佢最有經驗，啲主持都要尊敬佢，敬畏佢，佢會教你嘢！」另一個令曾廣平一見難忘的就是朱茵，事隔二十多年，他仍然對朱茵讚不絕口：「雖然佢好短時間，好似做咗六個月度，但佢太靚喇！佢一入嚟《閃電傳真機》已經好吸引，所以留唔住呀，好快被劇組邀請出去，佢個樣好靚，同埋做嘢好用心，人好好。」 <br>監製曾廣平認為做兒童節目是一種職業，亦是一種使命，他說：「開心做到兒童節目，細路仔最開心，一路長大，有啲小演員都好大個，譬如以前細細個張預東，𠵱家做咗配音演員，有時同佢打桌球，嗰時係五歲，𠵱家高過我，好多讀完大學，做咗總督察呀！」</p></body></html>