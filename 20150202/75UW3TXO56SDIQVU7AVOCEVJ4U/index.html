<html><header><meta charset="utf-8"><title>睇吓鮮：賺錢王如何煉成 - C+B</title></header><body><h1>睇吓鮮：賺錢王如何煉成 - C+B</h1><p>一間公司可以喺三個月內賺到千四億港元，相信目前只有蘋果公司做到。而蘋果嘅千億賺錢秘技，點止iPhone咁簡單。<br>蘋果升呢全球企業賺錢王，背後嘅經營之道都幾old-school吓，就係靠高毛利率賣嘢食糊。公司上季毛利率有39.9%，相比同屬科技股嘅亞馬遜，兩間公司都係賣嘢，不過後者要蝕錢。蘋果銷售獨特之處就係好少減價酬賓，公司市場推廣掂之外，新增功能俘虜用家歡心。<br>蘋果公司喺二○○七年推出第一代iPhone起，iPhone價格企得穩陣，用家轉手炒賣都得。其他消費類電子產品唔好講話炒，一出機跌價都見唔少。上季蘋果賣走七千四百四十六萬部iPhone，所得收入五百一十一億美元，攤開計平均每部iPhone售價係六百八十七美元（並非六八九），創七年最高。而iPhone 6同iPhone 6Plus又幫公司淘出金礦，包括中、港、台嘅大中華地區，舊年收入按季增幅有三位數，達157%。更重要強國市場存在廣闊嘅空間。蘋果冇公佈大中華地區嘅iPhone銷售數字，但假設上一季中國賣走二千萬部iPhone，以全中國十三億人口計，都係每六十位強國人先得一人有iPhone，可見中國之大。當然蘋果做生意唔會將所有雞蛋放入同一個籃，今年四月登場嘅Apple Watch預計係吸金殺手鐧。<br><br>C+B<br>本欄逢周一刊出</p></body></html>