<html><header><meta charset="utf-8"><title>圈中四大食家　建邦健泓結婚「封盤」</title></header><body><h1>圈中四大食家　建邦健泓結婚「封盤」</h1><p>娛樂圈好多組合都係同「4」有關，好似話，四朵金花啦，好似話，「振山漢子」啦——即係陳X聰系列：陳振聰（龔如心的情人）、陳山聰（何超雲前男友）、陳漢聰（蔡加怡老公）同陳子聰（何超儀老公）咁。依家再有一隊四人組合:吳浩康、側田、鄧健泓，同崔建邦。四男有兩大共通點，第一係外表都……咩啦，第二係，雖然樣子都咩啦，但身邊女伴不計其數，而且個個索女。Btw，四子之中，依家，1/2要結婚封盤了。咁，對男士而言，係咪天大喜訊呢？<br><br>1.崔建邦多女兼好命：<br>唐詩詠<br>崔建邦與唐詩詠拍拖多年，其間男方與多位靚女傳緋聞，仲試過「出手」惹官非，但唐依然對佢不離不棄，句句維護，生活上亦照顧周到，絕對有情有義。不過男嘅依家有Kelly，女方亦已有新歡洪永城。<br><br>郭思琳<br>2010年11月，崔建邦帶有「翻版李嘉欣」之稱的模特兒郭思琳返家過夜，斷正後郭思琳辯稱自己瞓梳化。<br><br>Marina V.<br>2010年9月，俄羅斯模特兒Marina V.與崔建邦夜蒲後，同車離去，當時Marina直認對崔建邦有好感。<br><br>鄺敏慧<br>09年8月，崔建邦瞞住唐詩詠，與鄺敏慧撻着，翌年男方被爆向女友動粗，但鄺敏慧於案件開審前突然「放生」崔建邦，崔毋須留案底，但需守行為一年。<br><br>Kelly<br>去年夜店認識，女方係來自廣州嘅索模，今年18歲(或者21)，Mandy Lieu師妹，自封翻版吳千語。同崔建邦拍拖三個月左右已共賦同居，住喺男方飛鵝山寓所，如今更傳已經秘婚。<br><br>2.側田人生過山車　拖女踎茶餐廳<br>至於側田，大家最記得除咗有林苑之外，其實側田異性緣真係好旺，而且個個索，但都係以圈外人為主。之前側田返祖國搵食，話明放棄香港市場，點知最後都係「唔捨得」香港回流發展，佢之前住過嘅地段，由大坑、半山愛都大廈到貝沙灣，依家由貝沙灣豪宅搬到鴨脷洲住唐樓。同韓女友分手後又火速食到新女，兩口子仲齊齊踎茶餐廳，幾sweet！<br><br>林苑<br>05年盛傳力追衞蘭不遂，轉追當時新人林苑，翌年被拍下二人共處側田大坑寓所過夜，並穿上情侶裝玩煮飯仔，可惜戀情只維持3年，08年分手。<br><br>江若琳<br>被指背住林苑，07年喺中環街頭同當時新人江若琳調情。<br><br>曾雪華<br>08年在朋友聚會中結識「翻版楊千嬅」曾雪華，即撇林苑，花三個月成功奪得其芳心。<br><br>黃欣<br>被拍到於09年一拖三到澳門，其中一名係「美女廚房」嘅河粉黃欣，二人手拖手入美高梅金殿酒店。<br><br>趙慧仙<br>與韓籍女友趙慧仙09年同遊迪士尼，翌年承認戀情，已達談婚論嫁階段，最後都係分手。<br><br>3.鄧健泓食盡港姐　情歸石詠莉<br>現年40歲嘅鄧健泓，係唔少宅男葡萄對象，事關佢個look真係……但偏偏食盡港姐，而且大多女友都係有樣有身材，唔係港姐就係索模，難怪被封娛圈「食家」。<br><br>原子鏸<br>99年香港小姐亞軍，並獲「完美肌膚獎」及「健康體態獎」。二人因拍劇集《男親女愛》撻着，鄧健泓曾公開視對方為老婆。拍拖時二人共養了一隻玩具貴婦狗Seth，分手後，Seth跟着原子鏸生活，但只要女方出埠工作，Seth都會暫時交由鄧健泓照顧。<br><br>李詩韻<br>03年參選香港小姐，奪得「最上鏡小姐」及「才藝小姐」兩獎。翌年因拍攝《老婆大人》與鄧健泓擦出愛火。當時男方剛與原子鏸分手故未有公開戀情，至07年拍得同居後戀情才浮面。李詩韻09年回加拿大讀書，有指她要求男友經濟支持，令二人因財分手。<br><br>龔嘉欣<br>宅男女神龔嘉欣，於拍攝《隔離七日情》而跟鄧健泓成為情侶，有指二人更發展至同居階段。由於他們有16年的年齡差距，令鄧健泓被視作「宅男公敵」。12年女方於網上暗示情變後，坦承跟鄧健泓已和平分手，有指二人分手是因香港先生許家傑介入。<br><br>張嘉兒<br>12年剛跟龔嘉欣分手的鄧健泓，晚上駕車離開寓所時，被拍身旁坐着戴上口罩的07年港姐冠軍張嘉兒，故隨即傳出她是介入鄧健泓跟龔嘉欣戀情的第三者，雖然事後張嘉兒指自己只是「黐車坐」，但其後陸續拍得二人多次約會，緋聞甚囂塵上。<br><br>石詠莉<br>同張嘉兒分手後，去年初「速食」前組合Freeze成員石詠莉，兩人合作演出舞台劇《大酒店有個荷李活》時一撻即着，拍拖不足兩個月已經同居。去年底兩人低調到沖繩預支蜜月，談婚論嫁，並達共識將於明年拉埋天窗。<br><br>4.吳浩康——呢個做咗成個禮拜「風雲人物」，食女無數，人妻亦是其好友。<br>吳生食過幾多女唔使再講喇啩，不過就傳佢因為不忠，俾女友鍾舒漫「處理中」，婚期凍結。</p></body></html>