<html><header><meta charset="utf-8"><title>Mandy Lieu師妹收服媾女王崔建邦傳閃婚　翻版千語晒幸福</title></header><body><h1>Mandy Lieu師妹收服媾女王<br>崔建邦傳閃婚　翻版千語晒幸福</h1><p>現年三十五歲的媾女王崔建邦昨日驚爆閃婚，傳月前在外地秘娶Mandy Lieu旗下𡃁模陳嘉莉（Kelly），年僅二十二歲的Kelly來自廣州，樣子酷似吳千語的她擁32、24、34身材，成功俘虜情場浪子崔建邦，僅撻着兩個月即閃電同居，愛得癡纏的Kelly陪崔建邦出席友人飯局時，還豪邁地幫男友頂酒，還在社交網晒命搵到愛人：「這是我前世修了幾多年的福份。」</p><p>崔建邦與前度唐詩詠離離合合、又曾涉毆打舊愛「中巴」鄺敏慧，當年他因感情一塌糊塗被無綫掟入雪櫃，重出生天後變得低調，不過其感情生活依然多姿多采，去年初與唐詩詠終極分手後，原來已火速搭上來自廣州、比他年輕十三歲的𡃁模「翻版千語」陳嘉莉，據知兩人大半年前相識後即撻着，拍拖短短兩個月已搬到崔建邦的飛鵝山寓所展開甜蜜同居生活，愛得難捨難離。</p><p>「像爸爸一樣愛我」</p><p>身為Mandy Lieu公司旗下𡃁模的Kelly，來港發展後知名度不高，有指她為免影響男友事業，兩人經常在家玩煮飯仔，惟打得火熱的他們卻悄悄在社交網洩密，不但分別上載去游水的相，去年八月前Kelly貼童年與爸爸的合照，留言晒命搵到愛人：「我爸爸是我一生的男神，如今我竟遇到第一個可以像我爸爸對我一樣好一樣愛的人。教導我、照顧我、呵護我……究竟這是我前世修了幾多年的福份。」一星期後再貼收玫瑰花的相，甜絲絲寫道：「這是我二十一年來第一次慶祝這樣的日子，Thanks my dear！」</p><p>昨日有傳兩人已於月前在外地秘密註冊，並計劃今年八月補擺三十圍喜酒大宴親朋，記者向崔建邦恭喜，他用英文短訊回覆：「Hahaha,it's not true.（哈哈哈！這不是事實）」而Kelly所屬模特兒公司Quest的經理人Marie在電話否認：「梗係唔係，冇可能，啱啱先簽新合約，佢仲會繼續發展。我唔會問佢，都唔係事實，如果有呢啲喜事會講。」問Kelly是否跟崔建邦拍拖？她說：「知佢哋係朋友，Kelly兩年前嚟香港發展，拍過大型廣告，佢係公司力捧新人之一，𠵱家仲訓練緊，所以知結婚唔係真。」</p><p>Sweet爆去飯局</p><p>雖然崔建邦否認秘婚，但高鈞賢昨爆曾見過Kelly，還大讚兩人愛得癡纏，高鈞賢在電話說：「唔知佢結婚，聽到都surprise，上個月喺私人飯局見到佢，佢帶女朋友出嚟，應該係Kelly，後生女好細個，嗰晚個女仔都好飲得吓，幾保護Amigo（崔建邦），男仔通常食飯會敬酒，個女仔出手幫佢頂紅酒，幾飲得面不改容，我哋都O嘴，嗰晚Amigo電話仲跌咗落屎坑，個女仔又陪佢去買電話，都幾黐崔建邦，又幾social，唔會唔理朋友，如果真係結婚恭喜佢。」<br>採訪：皓騫</p></body></html>