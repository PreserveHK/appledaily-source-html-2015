<html><header><meta charset="utf-8"><title>新鮮娛片頭：史泰龍再扮洛奇教捉雞 </title></header><body><h1>新鮮娛片頭：史泰龍再扮洛奇教捉雞 </h1><p>荷李活動作巨星史泰龍（Sylvester Stallone）拍《洛奇》（Rocky）成名，呢個角色深入民心，已經六十八歲嘅佢喺新片《Creed》會重演洛奇呢個角色，當然真正上台打就會交番畀後輩，佢只係飾演黑人男星Michael B. Jordan個師傅。</p><p>電影預定會喺今年十一月上映，Michael B. Jordan係飾演洛奇已故好友兼宿敵阿波羅個仔，佢喺老竇過身時仲未出世，所以就到費城尋根，仲搵埋洛奇做佢師傅。當年洛奇學師時曾捉雞練身手，早幾日《Creed》喺費城取景，就見到史泰龍帶住Michael B嚟到雞棚，用番同一個方法嚟教呢位後輩。<br>撰文：多雪花</p></body></html>