<html><header><meta charset="utf-8"><title>即將踏足東瀛！友瑩格馬主：最怕日本少女</title></header><body><h1>即將踏足東瀛！<br>友瑩格馬主：最怕日本少女</h1><p>應屆香港短途錦標冠軍、蘇保羅旗下的「友瑩格」，雖然上仗於主席短途獎僅敗給「大運財」，但無阻牠遠征海外大賽的雄心，此駒將於3月29日配潘頓出戰日本中京競馬場1200米一級賽高松宮紀念賽，本月16日起程之前，呢日(10日)作在港最後備戰，參加第三組沙田1200米泥閘。<br>結果「友瑩格」一如過往，顯示頂級短途勁旅本色，喺潘頓胯下出閘俐落，慢放直路唔使點騎已自動加速，越贏越遠，以5身位之先取勝，雖然亞軍只係16分水馬「帶利來」，但「友瑩格」呢課顯得鬥心十足體力充沛，狀態肯定仍保持大勇。<br>「友瑩格」馬主楊毅呢日都有到場，與蘇保羅一起睇愛駒試閘。楊毅透露將與一班親友組成「格格」打氣團，一行約26人，本月27日啟程去日本。佢話日本馬場容許小朋友入場，所以比杜拜更適合佢一家遠征，楊毅兩位年幼囝囝，將帶備「友瑩格」造型馬公仔和小旗幟入場，全情投入為「格格」打氣。<br>楊毅仲話已做了功課，「格格」最強對手是日本主隊「真誠少女」，如果「格格」抵達日本後盡快適應水土發揮應有水準，機會應樂觀。睇番「真誠少女」，喺今季香港短途錦標只輸畀「格格」一身位得第三，家陣輪到「真誠少女」主場，又難怪楊毅好忌佢。 </p></body></html>