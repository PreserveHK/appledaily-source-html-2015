<html><header><meta charset="utf-8"><title>女神tea time：阿里影業要爆喇 - Fifi</title></header><body><h1>女神tea time：阿里影業要爆喇 - Fifi</h1><p>菲菲月中先提到阿里影業（1060），話要keep住留意，一有異動就跟進。呢頭講完，噚日港交所（388）就披露，趙薇同佢老公黃有龍，喺去年十二月二十日場外以每股1.6元，買入19.3億股阿里影業，佔約9.18%股權，成為公司第二大股東。今次趙薇動用咗大拿拿三十億元，除咗證明佢真係好有米外，亦顯示佢對公司前途有信心。<br>當然你會諗，佢對阿里影業有信心，咁趙薇嘅眼光又信唔信得過先？話說趙薇出名投資了得，又買酒莊，又投資房產。前年執導電影《致我們終將逝去的青春》大受好評，中國票房狂收七億人仔。就喺早兩日，趙薇就與廣東省廣告股份、珠海合智文化傳媒、看寶文化傳媒共同出資五千萬人仔成立娛樂公司，而單係趙薇一人，就豪掟二百五十萬人仔投資。該公司未來將整合節目製作、廣告營銷、活動策劃與發行。昔日嘅小燕子趙薇，而家擺明要做娛樂女皇！首先，佢了解娛樂圈，又多朋友，要搵天王巨星話咁易。而家一拎就拎三十億元出來做阿里影業第二大股東，佢冇可能唔使出渾身解數去搞大呢間公司。<br>阿里影業本身已經星光熠熠，包括馬雲同李連杰。集團首部電影《擺渡人》更係由張嘉佳導演、王家衛監製、梁朝偉主演。而家加上趙薇效應，股價又橫行咁耐，條街貨乾，睇怕都係時候爆發。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>