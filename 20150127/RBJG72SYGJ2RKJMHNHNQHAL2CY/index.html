<html><header><meta charset="utf-8"><title>政壹花生友：區選測試田少搣柴效應 - 花生友</title></header><body><h1>政壹花生友：<br>區選測試田少搣柴效應 - 花生友</h1><p>區議會選舉今年十一月舉行，花生友之前講過，唔少建制派都呻民建聯霸道，揀晒易贏嘅選區後，留返啲豬頭骨畀其他建制政黨。好似自由黨呢個建制「壞孩子」咁吖，阿爺唔會撐得行、自然唔夠民建聯爭，惟有主攻風險較大嘅中高產區博一博，睇吓「田少搣柴」效應可唔可以延續落去，吸到中間派支持。</p><p>兩區專攻政治議題</p><p>雖則區議會選舉一向主打民生議題、地區事務，不過呢，自由黨卻睇準雨傘運動後民主黨、公民黨等會流失中間溫和派支持，喺擬出選廿個區當中，揀咗兩個區專攻政治議題，希望舉住反佔領、爭普選旗幟搶灘。最受佔領行動影響嘅中西區係目標之一，據知佢哋計劃派出有「八十後短炒王」之稱嘅吳龍飛，硬撼次次都高票當選嘅民主黨老將鄭麗琼；另一個狙擊目標係喺酒會上撐過黃傘撐佔領嘅司馬文，由教育局前政助楊哲安上陣，殺入薄扶林選區。<br>至於其他選舉，都係主攻民生議題，同時睇吓「田少搣柴」效應，可唔可以幫該黨贏完掌聲、擸埋選票。<br>花生友聽聞，自由黨早前做過內部民調，發現田少支持度高企，但內部對結果分析審慎，話上屆立法會選舉，民調都話田少有好高支持度，結果出嚟係僅僅夠票當選，所以認為知名度未必能轉化為選票，特別係蛇齋糭餅氾濫嘅區議會選舉，講到底都係靠勤力落區「密密派」，先至得米。<br><br>花生友</p></body></html>