<html><header><meta charset="utf-8"><title>中環在線：滙豐「地圖」周四揭幕石磚鋪砌　賀150周年 - 李華華</title></header><body><h1>中環在線：滙豐「地圖」周四揭幕<br>石磚鋪砌　賀150周年 - 李華華</h1><p>中環人近月經過滙豐總行地下行人通道，有冇發現成日有帳篷圍住某啲地方呢？內裏乾坤將於本周四揭曉嘞。聞說滙豐為慶祝在港成立一百五十周年，喺呢度設計咗一幅用石磚鋪砌嘅百五周年紀念地圖，滙控（005）行政總裁歐智華周四就會為呢幅地圖揭幕。<br>今年三月三日係滙豐銀行慶祝在港成立一百五十周年嘅大日子，獅子行除咗發行百五年特別版紀念鈔票外，佢哋亦喺中環總行大堂地下中央，設計咗一幅用石磚鋪砌嘅百五周年紀念地圖，貫穿地下行人通道。</p><p>歐智華主持儀式</p><p>華華側聞，呢幅地圖嘅設計概念，係用一張古舊嘅南中國沿海地圖，滙豐環抱其中，寓意獅子行百五載，跟香港同埋呢個地區同行。有關工程自舊年佔中前已經展開，幾個月嚟，滙豐一直圍封住地下公用走廊通道，保持設計嘅神秘感。<br>歐智華本周四就會現身，主持呢項紀念設計揭幕儀式，亞太區行政總裁王冬勝應該亦會陪同出席。據講歐智華上星期已人在香港，並現身中環。<br>事實上，佢對香港應該好有感情，事關佢嘅事業係由香港起飛。九十年代初，佢由日本調來香港主持炒房，在港發展平步青雲，二○○三年離港赴倫敦，扶搖直上，二○一一年初，掌舵集團行政總裁，當時年僅五十二歲。佢早年喺半山買入豪宅，曾經喺訪問中透露，他日退休亦會選擇居於香港㗎。<br><br>李華華<br>mailto:LiWaWa@AppleDaily.com</p></body></html>