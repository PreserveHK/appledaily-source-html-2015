<html><header><meta charset="utf-8"><title>馮仁昭四圍超：Bob搵醫師打救　凹乳頭捽番凸 - 馮仁昭</title></header><body><h1>馮仁昭四圍超：<br>Bob搵醫師打救　凹乳頭捽番凸 - 馮仁昭</h1><p>新城DJ林盛斌（Bob）嘅身體有一個秘密，原來佢左乳頭係凹陷㗎，要搵醫師打救幫佢捽番出嚟，阿Bob將相片貼上社交網，噚日馮仁昭向阿Bob了解，佢透過助手回覆：「因為左胸肌肉發炎，血氣唔順，所以小弟粒左lin係長期keep住凹咗入去，好似單眼佬咁。」</p><p>凸幾粒鐘又凹番</p><p>阿Bob話因為成日都覺得好攰，唔夠精神又瞓唔到覺，有個朋友介紹佢去睇吓醫師，女醫師話佢心口肌肉發炎影響左乳頭凹咗，可以幫佢捽番出嚟，阿Bob話：「自己一直都冇為意，老婆亦都冇發現，好彩三個囡囡都唔係咁，因為真係幾得人驚，不過我係男人外觀唔緊要，平時都冇乜人睇到，只係老婆會睇到。」<br>問阿Bob俾醫師捽完後左乳頭有冇凸番出嚟？阿Bob話：「上次捽咗成粒鐘，捽完真係凸咗，但幾粒鐘之後凹番，醫師話要食藥同敷藥，但做嘢唔方便敷藥，老婆就用天然精油幫我搽心口，𠵱家瞓覺好咗，但粒lin都係凹入去嘅。醫師話做呢行要睇住身體。」<br>撰文：馮仁昭</p></body></html>