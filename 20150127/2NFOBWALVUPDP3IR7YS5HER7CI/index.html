<html><header><meta charset="utf-8"><title>求驗客手記：英足盃晉級奪四連勝槍手一月狂熱</title></header><body><h1>求驗客手記：英足盃晉級奪四連勝<br>槍手一月狂熱</h1><p>如果阿仙奴係一隻股票，會有咩特徵？就係一月爆升，出現大陽燭！雖然英足盃第四圈大吹冷風，但三連勝嘅阿仙奴就逆市上升，靠路斯基大師級嘅發揮，作客以3:2贏咗白禮頓，順利晉級。賽後領隊雲格話槍手氣勢如虹，季尾成績實有保證。但據我求大俠多年睇波嘅經驗，阿仙奴呢隻股一月係威係勢（見附表），但每逢二月總係插水，話唔定已經見頂，唔好開心得咁早住。</p><p>路斯基神級表現</p><p>呢輪英足盃真係輸死人，隊隊名牌都贏唔到，嚟到星期日，終於正路番少少。阿仙奴對英冠白禮頓排咗唔少副選同傷好冇耐嘅球員上陣，踢得唔錯，禾確特兩分鐘就開紀錄。呢場最搶鏡嘅球員係老將路斯基，非常瀟灑，除咗係咁傳no look pass，廿四分鐘仲助攻奧斯爾入波，半場幫兵工救領先兩球。換邊後，雖然白禮頓入番球，但路斯基喺五十九分鐘第一時間起腳抽射，幫阿仙奴拉開至3:1。就算防線大意，尾段又俾對手入多球，但阿仙奴頂得住，贏3:2晉級。<br>見到其他豪門先後喺英足盃中伏，自己隊波都順利過關，阿仙奴領隊雲格賽後都得意洋洋，「上周六嘅賽果真係令我非常驚訝，我要睇多兩次先信係真，但呢啲就係英足盃嘅魅力。爆冷嘅賽果都令我哋今場更加小心。」</p><p>阿仙奴呢場一反爆冷之風，因為佢哋真係好強勢，自從元旦輸完俾修咸頓之後，計埋呢場取得四連勝，之前三場贏波仲冇失波，就連雲格都話氣勢如虹，「我哋嘅氣勢非常好，但要保持警剔，因為表現一跌，氣勢就會冇晒。我哋有機會可以喺季尾攞到好成績，每場比賽都要全力以赴。」</p><p>包列斯達唔再係險簽</p><p>做阿仙奴球迷，呢排真係人生滿希望，前路雲格創，除咗係咁贏波，仲喺維拉利爾簽到巴西後衞基比爾包列斯達。雲格都話，交易就快落實；呢次唔使再俾人笑險簽。不過我求大俠就覺得要睇定啲，因為阿仙奴唔知係咪得罪咗二月，近年每逢二月，佢哋就係咁輸波，一個月間會由叫幾飛變成四大皆空。喺二月頭，阿仙奴就要作客死敵熱刺，希望呢場唔係槍手見頂滑落嘅比賽啦。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>