<html><header><meta charset="utf-8"><title>團年開工吉日 - 左丁山</title></header><body><h1>團年開工吉日 - 左丁山</h1><p>羊年以農曆節氣論，在2月4日開始，犯太歲有羊（未年生人）、牛（丑年生人）、龍（辰年生人）、狗（戌年生人），另外其他生肖中，雞（酉年生人）雖然唔犯太歲，但時運比較差啲，傅會長話，上述五生肖人士，皆宜掛太歲牌，或往寺廟拜太歲祝福，拜完要記得來年到寺廟還神。肖雞者要特別注意桃花劫。按照通勝「天官賜福」圖解，十二生肖之中，就係只有酉、丑頭上無吉星扶持，其他十生肖都有一至三粒吉星「照住」，最好嘅就係與羊相合（午未相合）嘅馬年生人，馬（午）人有三吉星相扶，「歲合」、「文昌」、「天廚」，只須提防小病及到陌生地方探險，老虎（寅年生人）亦唔曳，雖有「暴敗」、「天厄」，「亡神」凶星影響，頭上有三吉星「天喜」、「紫微」、「龍德」相扶，可逢凶化吉，有驚無險。<br>左丁山聽見「馬」最好，不禁㗎㗎笑，因為成日去馬場噃，自己係經理人嘅校友團體隻新馬又剛啱到咗香港，經常與馬為伴，應該沾番一啲好運氣啩，何況在公在私，都有「馬」人幫手呢，但傅會長即刻提醒：「你自己犯太歲呀，要小心合約及畀人篤背脊等事情，為你帶來困擾。」係嘅，係嘅，左丁山今年最好少做少錯。<br>既然2月4日已近，那麼家人團年，公司埋年吃飯又如何揀日子。傅會長話：「舊語云官三民四，今日官府衙門已經唔搞呢套，公司廠商店舖當係官啦，老闆請下屬吃飯嘅好日子係2月11日（星期三）定日，碰啱當日中午吃飯時間係吉時，至為理想，但如果老闆係壬子、甲子年生人就要避忌咯，可改在2月12日（星期四）執日，當日中午亦係吉時。至於家人團年，我選咗二月二日星期一成日，忌癸卯己卯生人。」如果在星期一返工，嫌匆忙，可另選二月一日星期日（危日）嘅，是日忌壬寅甲寅生人，晚上吃飯時間係「中」，傅會長話揀呢兩日係要在立春之前團年，如有人依舊例，在乙未年初一之前團年，勿選年三十（2月18日）閉日歲破，2月15日星期日（成日）較佳，晚上且是吉時。好嘞，按日曆日子過年之後，幾時開年開工先啱聽呢？傅會長話一般舊式店舖多在年初二開年，碰啱年初二（2月20日）係好日子，十一點開舖吃開年飯係好時辰，就揀呢日開年啦。開工吉日囉喎，左丁山最注重，今年甲午年年初四（2014年2月3日）星期一係四絕日，諸事不宜，但政府假期完畢，係指定開工日，結果是否理想，請打工仔檢討一下，政府就似乎頭頭掂着黑，諸事不順嘞。明年羊年年初五（2月23日）星期一就係大好日嘞，傅會長勸左丁山唔好偷懶，放少幾日假，就在年初五早上開工，全年吉利咁講！</p></body></html>