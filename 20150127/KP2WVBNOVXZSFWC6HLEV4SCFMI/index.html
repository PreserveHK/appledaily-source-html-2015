<html><header><meta charset="utf-8"><title>與黃曉明訂婚？Baby中指戴閃爆巨鑽</title></header><body><h1>與黃曉明訂婚？<br>Baby中指戴閃爆巨鑽</h1><p>現年37歲嘅男友黃曉明上年喺上海同fans搞生日派對，揚言今年必娶25歲女友Angelababy，唔知黃曉明係唔係打鐵趁熱，最近向Baby求婚成功。<br><br>據知「女漢子」Baby已冇再參加內地版《Running Man》，話晒係因為拍咗呢個綜藝節目，令Baby人氣急升，現時微博粉絲人數已過5千萬人「關注」，風頭仲勁過粉絲人數只有約1500萬人「關注」嘅內地爆紅G.E.M.，Baby忽然唔再參加，唔知係因為工作實在太忙，定係男友已經求咗婚，要ready做「曉明新娘」。<br><br>據台灣媒體報道，黃曉明早前想喺跨年晚會上演求婚一幕，不過，有指當時被Baby擋住咗，搞到大家都心大心細， 事後男友有冇出擊打動伊人嘅芳心呢!有傳Baby大前晚出席活動，右手中指忽然戴上一隻閃爆巨鑽，網民即猜測係唔係曉明求婚成功，Baby低調宣佈「喜訊」呢? <br><br>旋即引起網民爭議，有人覺得訂婚係「結婚戒指才是無名指吧，訂婚是中指，按男左女右佩戴，男的訂婚就是左手中指，女的訂婚是右手中指，結婚則換成各自無名指」，亦有網民認為，「首先戒指戴在左手才有意義，右手是沒有意義的，戴戒指沒有男左女右一說；再者，訂婚戒指是戴在無名指的」。<br><br>不過前日Baby所屬經理人公司已經解釋Baby戴上嘅巨鑽係品牌贊助，睇嚟係fans太想佢哋拉埋天窗，無論點都好，今年都會有佢哋嘅「好消息」㗎喇! </p></body></html>