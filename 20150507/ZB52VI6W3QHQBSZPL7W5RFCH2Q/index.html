<html><header><meta charset="utf-8"><title>村姑大娛塘：馬田費曼加盟《美國隊長3》</title></header><body><h1>村姑大娛塘：<br>馬田費曼加盟《美國隊長3》</h1><p>《復仇者聯盟2：奧創紀元》（Avengers：Age of Ultron）唔止多後生仔女捧場，呢股熱潮連大媽級觀眾都支持，就因為全球票房再創新高，片商立即開拍《美國隊長3》（Captain America：Civil War），目前正喺亞特蘭大趕工，暫定下年5月上映。數數吓呢次由「美國隊長」基斯伊雲斯（Chris Evans）孭飛嘅新片，已有「蜘蛛俠」、「黑寡婦」、「鷹眼」、「紅女巫」及「黑豹」等角色助陣，連羅拔唐尼（Robert Downey Jr.）都會繼續以「鐵甲奇俠」演出，陣容拍得住《復仇者》。</p><p>Marvel監製Kevin Feige又公佈，電影《哈比人》（The Hobbit）系列嘅43歲英國男星馬田費曼（Martin Freeman）都會加盟《美國隊長3》，但馬田嘅角色就暫時保密，唔少網民猜測佢究竟係扮超級英雄抑或奸角，馬田仲慘成萬能Key，將佢惡搞成中年版蜘蛛俠同埋《復仇者》海報入面嘅一眾主角。<br>撰文：李村姑</p></body></html>