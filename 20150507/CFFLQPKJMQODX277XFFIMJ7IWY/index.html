<html><header><meta charset="utf-8"><title>【add】紅人主場：樂基兒性感回歸</title></header><body><h1>【add】<br>紅人主場：樂基兒性感回歸</h1><p>34歲的樂基兒（Gaile)，十幾歲在香港出道，做過名模、天王嫂，2013年搬去峇里過半退隱生活，買地起屋，似乎想落地生根。意想不到，早前又突然宣佈返港發展，更簽Angelababy經理人強攻大陸，樂基兒激瘦變索，金像獎一襲低胸裙先show quali，今次事隔八年，破例性感泳裝上陣，索爆回歸！<br><br>撰文及造型：林妙萍<br>攝影：郭賢興<br>髮型：Hin Wan of II Colpo<br>化妝：Shuen Kong</p><p>樂基兒早前決定搬返香港定居，搬回來一個月，最不習慣香港忽冷忽熱天氣。「走咗幾年，返嚟係有少少擔心，驚好多嘢唔適應，好彩一返嚟，好朋友嘅都係好朋友，冇乜點變。」<br>她和黎明2012年離婚後，新西蘭籍男友Denim去年也分手，回流即爆新戀情，被發現和40多歲、金融才俊劉愉樺（Brian）到大潭滑水，她強調只是滑水朋友，「暫時冇拍拖，我啱啱搬返嚟香港，仲未遇到呀。」</p><p>與黎明鬥消脂</p><p>前夫黎明上月爆出「黎明減肥法」：「坐喺度半個鐘唔好郁，但着番件衫」，七日內將體重控制回156磅，繼續其金句王的玄妙天機。樂基兒火辣身形又是怎樣練成的？無高深玄機，簡單大道理：食少多做！<br>「我啱啱開始玩單車，又做瑜伽、跳舞，加埋我自己嘅water sport，其實都幾busy。」至於磅數，就從來不追求，「自從做運動後，從來冇磅過，當你越做越多運動，你就會食得越嚟越少，唔係好大壓力去減肥。」不過拍攝前，樂基兒竟然吃茶餐廳午餐肉、火腿，「我唔係特別戒口，我覺得控制份量同食嘅時間緊要啲，不過，我基本上夜晚食好少，都係魚、菜為主。」</p><p>住峇里起大屋</p><p>有傳聞她和朋友在峇里花十萬買地，樂基兒透露將起度假屋，自住或放租。「因為我真係好鍾意峇里，建築師同我一齊去研究起樓，好多3D圖，都係一個好大嘅side project。」親自設計？「總之，我只起三間房，因為我覺得去一個trip，永遠唔好超過一架車嘅人。如果唔係，你就要去manage兩件事，煮嘢又要煮多啲，坐的士又要坐兩架，有少少難搞。」</p><p>學國語攻大陸</p><p>樂基兒簽約Angelabay經理人公司，發展大陸市場，「我未試過去大陸做嘢，新嘗試，冇乜壓力，好open去試拍劇、拍電影、綜藝節目，乜都可以傾吓。」更開始上國語課，「𠵱家學咗兩堂，日本發展時都有學日文，想做到基本禮貌溝通，因為靠繙譯係會無咗自己嘅表情、語氣囉。」</p><p>【我愛泳裝】</p><p>「我諗應該有十年，或者八年，總之好多年無咁樣影喇，都好想挑戰自己做呢個shooting。」入行早期，樂基兒曾為Dior、HKTDC等行泳衣騷，近年收起性感，水着look早已絕響，難得今期破例，影泳裝無遮遮掩掩，連極少布的比堅尼都全線大方OK，「我對swimwear着得好舒服，因為我自己擺好多時間喺沙灘，要着得舒服，先擺到fashion pose。」</p><p>更多精采時尚內容，盡在 http://add.appledaily.com。 </p></body></html>