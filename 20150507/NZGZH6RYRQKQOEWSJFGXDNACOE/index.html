<html><header><meta charset="utf-8"><title>簡體字月刊 - 左丁山</title></header><body><h1>簡體字月刊 - 左丁山</h1><p>《國際紐約時報》自五月四日起隨報附送一本生活雜誌，叫做「國際紐約時報月刊」，第一期內容有世界時事、歐洲性教育、國家閱兵、商業與財富、加州大旱、文化與生活等等。最大特色係乜嘢呢？原來係全部用簡體字。俾邊個睇呀？出版人潘佩霏Helena Phua致函「國際紐約時報」訂戶（左丁山係其中一位），信件當然係用英文寫啦，潘女士話呢本月刊係：a general news and life style magazine in Simplified Chinese available in Hong Kong  &amp; Macau，換言之，呢本雜誌（月刊）只會在香港及澳門附送，既然係咁，點解要全部用簡體字呢？左丁山本想一看，但睇落內容多數係繙譯紐時嘅舊稿，冇新嘢，剩係睇一篇文章標題「李光耀之后」，已經唔開胃，李光耀有冇皇后呀？係「李光耀之後」先至啱吖嘛，呢位Helena Phua（似係越南姓氏）女士唔知識唔識中文嘅。<br>如此月刊若在內地發行，也就算數了罷，偏偏大陸又唔俾佢入，只可在港澳隨報附送，以後每個月紐時讀者又多一本印刷品丟落字紙桶。<br>掃走呢本月刊之後，接到三藩市老友投資L嘅電話，原來佢到咗香港，有商業伙伴同行，剛好是日無約，於是約食午飯。投資L話位美國朋友係素食者，所有可郁動嘅生物都唔食，只食蔬菜，幾乎俾佢考起，但記得公關大姐大提過灣仔家全七福（杜老誌道群策大廈）除咗傳統菜式之外，新派齋菜冇得頂，碰巧投資L住在銅鑼灣一間酒店，啱晒。個幾鐘頭之後，大家就在家全七福見面，投資L介紹，美國人係醫學博士B（柏克萊畢業），專門做醫療儀器之研究開發，非常先進。左丁山對醫療儀器認識有限，講都唔會明，點知博士B即刻叫左丁山拿出iPhone上YouTube，打VIRF Fanny的日記，就搵到一套紀錄片，講一位國泰空中小姐Fanny患上腦血管瘤，四處求醫，卒之在威爾斯醫院搵到中文大學教授余俊豪（Simon Yu）為佢施微創手術割除腦血管瘤，完全恢復正常的故事。套片又幾感人，技術層次連左丁山咁笨嘅人都睇得明， 但有乜意思呢？投資L話：「嗱，套儀器medical device就係博士B研發出嚟嘅嘞！」博士B話香港醫生勇於使用新儀器，技術領先全球，余俊豪教授直情係世界先進。咁博士B依家又搞邊科？投資L話唔講得住，要去北京上海探吓路先！</p></body></html>