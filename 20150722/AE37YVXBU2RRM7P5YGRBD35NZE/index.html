<html><header><meta charset="utf-8"><title>魚樂無窮：威高國際又屆翻兜時 - 唐牛</title></header><body><h1>魚樂無窮：威高國際又屆翻兜時 - 唐牛</h1><p>三大中資電訊股喪炒，為沉悶嘅市況增添丁點色彩，靜靜起革命的，還有一批即將放榜嘅重磅股，好似友邦（1299）、長建（1038）、置富（778）、恒隆系等，近日走勢明顯轉強。現階段要跑贏大市，非從績優股入手不可。<br>上周推介德永佳（321）終於破頂，走勢靚絕，有6厘息墊底下，炒上10蚊絕不出奇。另一隻愛股東瀛遊（6882）亦搵到支持位，下個月放榜前隨時落鑊，戰友繼續坐定定。<br>個市悶到發慌，但股還是要推介，翻箱倒籠後搵到隻好嘢︰威高國際（1173）。本欄5月中推介時約處0.4元水平，受靚靚業績帶動，一度炒高至0.57元，累積升幅四成，而家股價重遊舊地，值得翻兜。<br>再簡單講講威高有幾巴閉︰旗下化妝品牌Colourmix越做越旺，溢利大升1.3倍至1.1億元，成為集團盈利倍增嘅功臣，積弱嘅時裝業務同時有轉勢迹象，溢利亦升兩成，現價市盈率只得9.4倍，比起龍頭莎莎（178）平足三成，後者最新公佈上季數據，營業額再跌8.6%，炒股寧買當頭起，你一定識揀！<br>再講，威高派息慷慨，擁有連續14年派息紀錄，絕非浪得虛名，現價息率接近5厘，有息有升佳品也，但要留意，現價入場要有坐貨心理準備，因為短線未見有催化劑，但中線回報肯定令你滿意！<br><br>唐牛<br> https://www.facebook.com/tongcow88 </p></body></html>