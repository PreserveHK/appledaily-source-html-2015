<html><header><meta charset="utf-8"><title>外號「翡翠王后」！貴氣女馬主　傳來好消息</title></header><body><h1>外號「翡翠王后」！<br>貴氣女馬主　傳來好消息</h1><p>印刷大王董中浩太太，仁濟醫院前主席董吳玲玲，每次現身總係一身貴氣。董太曾經好大手筆，將一隻價值220多萬，鑲有頂級翡翠的陀飛輪手錶，送給「左右逢源」馬主何偉文。而董太同丈夫的愛駒「翡翠寶寶」、「翡翠紅星」，亦以「翡翠」為名，據知佢哋收藏咗不少價值不菲的翡翠玉石，點解董太咁喜歡翡翠呢？<br>董吳玲玲解釋說：「因為翡翠給予人既安詳又有靈氣的感覺，與此同時我的丈夫很喜歡賽馬運動，我和丈夫商量好，決定把大家喜歡的東西結合起來，因此我們所養的馬，全部叫『翡翠』。」<br>「翡翠寶寶」曾取1冠7亞1季成績，雖然易位難贏，但前季曾與惡馬「正大光明」串Ｑ，上季亦曾火併其後喺二班取勝嘅「摯友無敵」得第二，「翡翠寶寶」家陣只評40分，新季可以降入五班，肯定有大利。但此駒3月賽後缺陣至今，係咪身體有毛病呢？<br>有「翡翠王后」之稱的董吳玲玲帶來一個好消息：「『翡翠寶寶』質素不錯，可惜因為自己踢傷自己要休息，不過近日練馬師徐雨石告訴我，此駒很叻仔腳患好番晒，除了我之外不少馬迷都喜歡『翡翠寶寶』，希望在徐雨石悉心打理下，新季可勝出向馬迷交代。」</p></body></html>