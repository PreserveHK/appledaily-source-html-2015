<html><header><meta charset="utf-8"><title>慘成馬迷笑柄！湛明諾獲下游練馬師平反</title></header><body><h1>慘成馬迷笑柄！<br>湛明諾獲下游練馬師平反</h1><p>上星期三在港渡過22歲生日嘅法國騎師湛明諾，驚喜暫時欠奉，但驚嚇就有大把，繼本月18日騎沈廐「幾叻仔」，馬兒開閘時四蹄滯立，人馬沒有離開閘廂後，上周六他騎沈廐另一駒「百威特務」，又重蹈覆轍，此駒開閘起擒，空馬跑至終點，湛明諾則沒有離開閘廂。小湛至今在港16戰全部落第，而且佢嘅出閘反應，成為網民笑柄，不過所謂各花入各眼，馬迷怕怕，卻有練馬師力撐。<br>成績榜居下游之胡森馬房，周三晚(25日)將「紅褲精神」、「勁勇威龍」和「開心旅程」交畀湛明諾出賽，周日(29日)沙田日馬，兩人亦會有「皇牌」、「千杯晴」、「拼搏小子」及「紅旋風」合作，驟眼睇仲以為小湛做咗胡廐主帥。<br>胡森說：「你哋對小湛唔好有偏見，以佢呢個年紀，係我見過之中身手最好嘅年輕騎師呀！」<br>小湛亦非常識做，雖然佢只識得講簡單英文，但這天帶埋翻譯Herve，喺晨課同胡森開會10分鐘，希望了解各匹戰馬特性之餘，胡森亦趁機講解快活谷賽道特性。小湛話已體會到香港馬圈競爭激烈，但唔會輕易放棄。<br>今期小湛嘅胡廐座騎中，第三場「紅褲精神」上場同程泥地1200米贏得精彩，近況毋須懷疑，官仔馬今場升班負磅大減好跑之餘，仲要抽個3檔好位，遠勝上仗9檔，睇嚟連捷真係唔奇。</p></body></html>