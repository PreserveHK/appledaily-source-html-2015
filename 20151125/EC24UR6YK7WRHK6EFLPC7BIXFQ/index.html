<html><header><meta charset="utf-8"><title>撐佔中被篤背脊　阻北上出騷秋生護盧凱彤鬧爆陳淨心</title></header><body><h1>撐佔中被篤背脊　阻北上出騷<br>秋生護盧凱彤鬧爆陳淨心</h1><p>藝人並非政治冷感，去年雨傘運動，盧凱彤綁上黃絲帶演出，昨日忽被「愛港行動」召集人陳淨心在微博貼出照片，指為何盧凱彤有份演出大後日在東莞麻涌舉行的「2015南方草莓音樂節」，爆陰招打爛盧凱彤飯碗。遭內地封殺的黃秋生昨不屑陳淨心言行，揶揄女方是「魚缸清道夫」：「食魚屙廢物維生。」力斥陳淨心行為亂港，影響和諧穩定。</p><p>香港去年雨傘運動中，支持過的藝人接連遭內地封殺，即使只是發表言論反對警方濫用暴力的黃秋生，都在封殺榜上，過去一年沒戲拍。「2015南方草莓音樂節」大後日在東莞麻涌舉行，原本演出單位有台灣男歌手盧廣仲，但他被「台獨剋星」藝人黃安舉報為台獨分子而臨時被飛，愛港行動召集人陳淨心竟有樣學樣，昨在微博貼出本來也是該音樂節演出者盧凱彤綁上黃絲帶的照片，並指「去年力挺佔中的香港女歌手，為甚麼會被邀請出席2015南方草莓音樂節？」明顯做金手指打爛盧凱彤飯碗。</p><p>「食廢物維生」</p><p>記者昨日聯絡盧凱彤，她封嘴不回應。過去一年備受封殺影響北上工作的秋生則開腔為盧凱彤抱不平，他在電話中說：「𠵱家係咪求其喺街指一個人話佢謀殺，佢就要拉去打靶？問題係呢條友（陳淨心）係茄喱啡，成日回應佢咪抬舉佢。佢咁做係咪暗示內地政府部門做唔好，要佢幫手先得。人哋叫邊個邊個，你估人哋唔知，要佢話。」問是否覺得陳淨心太多事？秋生即用茄喱啡比喻：「佢係茄喱啡，我先係主角，佢直情茄喱啡走去同導演講話劉德華個表情唔啱。」<br>秋生再揶揄陳淨心是「魚缸清道夫」：「食魚屙廢物維生，大家咁注重佢講嘢咪抬舉咗佢，佢又冇公職，我識佢係老鼠。」他又鬧爆陳淨心的動機：「我夠話佢係佔中，X，佢先係佔中幕後黑手，唔係佢哋咁推波助瀾，冇咁嚴重，就係呢啲咁嘅人推波助瀾，先令佔領行動惡化，第一個應該有問題係呢啲咁嘅人，澳門都唔應該畀佢去。」秋生由激動變訕笑：「佢先有問題，呢啲人係亂港，搞亂香港，影響國家政策，香港要和諧穩定，不停嚟搞亂，即係唔支持習主席（習近平）嘅政策。搞咁多嘢做乜，真係多事。」<br>去年佔中期間，何韻詩和黃耀明原被南方草莓音樂節邀請到廣州演出，活動最終拿不到批文而被取消，明哥昨在facebook撐盧廣仲，何韻詩再轉貼後留言：「一個藝人，到底要幾得閒同過氣先會走去舉報另一個藝人？咁驚，封晒全球歌手啊笨。」</p><p>二汶「何必呢」</p><p>而今年有份演出草莓音樂節的還有林二汶及Soler，與盧凱彤情同姊妹的二汶，昨在電話力撐：「希望大家和平啲，音樂本來係無分疆界。我覺得負面嘢指責何必呢，呢個係音樂節就講音樂。」Soler成員Dino在電話訪問中也說：「其實呢樣唔關歌手事，唔係到我哋去諗或估原因，唔關我哋事，我哋集中做音樂，政治留番政治人物搞。」<br>採訪：陳杰、皓騫</p><p>網民不齒：鬧陳淨心冇料兼冇品</p><p>「愛港行動」召集人陳淨心狙擊盧凱彤，舉報她支持雨傘運動，卻獲邀出席本周六於東莞舉行的「南方草莓音樂節」，引來網民激烈討論。<br><br>Bobo Cheung：就算流氓X社會都可以愛國，點解佔中、黃絲就唔可以係愛國？<br>Wendy Mok：返來香港開，香港人撐你…<br>Albatron Ka：靠黑別人來上位其實證明自己有幾冇料兼冇品！<br>Victor Wu：佔中是佔領香港的中環，唔係中國，無論對錯都屬香港特區事務，總不能把佔中當作是反中共和謀反來處理吧。<br>siu LL：一場足球比賽有啲人就話唔應該政治化，點解又將一個音樂會政治化？</p></body></html>