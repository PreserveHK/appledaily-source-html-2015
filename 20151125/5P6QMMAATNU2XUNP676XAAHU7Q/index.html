<html><header><meta charset="utf-8"><title>收市閒情：Tree Gun「教」炒股 - 千頌C</title></header><body><h1>收市閒情：Tree Gun「教」炒股 - 千頌C</h1><p>區選完咗，最大快人心嘅當然係Tree Gun、葛博士爆大冷落選。你呢頭舉香檳大唱「熱烈地彈琴熱烈地唱」之時，呢兩位輸家冷不防行出來，講句落敗感言，聽完，你唔明；再去思考，都唔明；然後你就會後悔點解人生苦短，要為佢哋花一滴腦汁。兩位作為議員，仲話係博士，理論上都算係有啲社會地位嘅人，竟可講出咁唔logic嘅言論，想講嘅係，如果你用同一套邏輯去炒股就真係死。<br>鍾樹根：「我從政timing不好，早些出生，可能像曾鈺成上了位。」<br>落敗之後，鍾樹根竟然感慨時不與我，作為小市民，聽到真係會想叫一句癡根。佢做人何不正面啲？掉轉諗係：「我從政timing真好，否則我可能一年議員都做唔到。」<br>炒股最忌就係呻timing，「最衰我頭先淆底冇買啦，𠵱家升咗半成啦！」「哎呀，早知我唔咁大貪啦，𠵱家倒輸返轉頭。」呻完一輪戥自己唔值，然後就咩都唔做。「升咗先買好唔抵！」「輸咗咁多先沽，我唔甘心。」Hey！清醒吓，知唔知咩係機會成本？過咗去嘅嘢，唔應該影響你將會落嘅決定。覺得隻嘢得嘅，升半成都追！隻嘢話之佢之前識飛，如果家陣勢色唔對，就即掟止蝕連根拔，否則真係變「終輸根」，終於輸到癡根（爛）。<br>唔甘心，怨Timing呢啲無謂嘢，只會阻住你搵食，妨礙你審時度勢。唔信大家搵次見到Tree Gun時，同佢講覺得佢冇料，如果佢答你一句：「你做乜『悔』辱我？I don't think so囉」，咁你就明白呢個道理。<br>葛珮帆：「落敗因今次區選政治化。」<br>一個參與政治選舉，希望走入政制嘅人，怪選民「你哋太政治化囉」。當中嘅邏輯，應該唔係正常人理解得到。試吓如果你係經紀，幫個客落錯盤，你走去同佢講：「少少錢都計，你太『屎』儈囉。」睇吓你會唔會俾人鬧祖宗十八代。<br>「我討厭政治。」又係炒股大忌。唔好玩啦，就算聯儲局加息唔加息，都會有政治考慮吧？嗰陣港視（1137）升升跌跌，咪又係賭CY發唔發牌。特別係港股A股化越來越嚴重，更加易受內地政策影響。記唔記得「二孩政策」一推出，一眾概念股係咁升，估值？PE？咩嚟？食得㗎？咁「雞毛鴨蒜」嘅數字，仲邊有人睇？股票同選舉一樣，本身就係一場政治角力，喺香港完全唔理政治就落場炒，唔係唔得，輸蝕啲囉。<br>呢兩位人兄，可能好多人覺得佢哋成事不足。不過能夠喺佢哋呢兩句「賴地硬」嘅輸家感言，幫大家領悟到少少有用嘅道理，正如喺垃圾中搵到一支廢柴去生火一樣，真係功德無量。最後都要學個嫩模歌手戴返個頭盔先：本人意見不代表本人立場。<br><br>千頌C<br> http://fb.com/winbigwok <br>本欄隔周三刊出</p></body></html>