<html><header><meta charset="utf-8"><title>情陷夜中環：不能說的開場白 - 葉朗程</title></header><body><h1>情陷夜中環：不能說的開場白 - 葉朗程</h1><p>認識新朋友的過程中，每逢適當時候，總會問或者被問一個非常正路的問題：「你做邊行？」<br>以前，香港華仁的「祖師級」神父Father O'Rourke就曾經說過，when people ask you a simple question，you give a straight answer。Exactly，簡單的問題，就應該有直接的答案，所以如果人哋問你做邊行，你就應該說「我做保險」、「我做廣告」、「我揸小巴」、「我係個清道夫」等等。簡單直接，冇遮冇掩冇格仔。<br>但Father不明白世人的煩惱，事情有時候並不是這樣簡單的。回答這個看似非常直接的問題，我們世人格外小心，要想很多事情，務求有最好效果。What？最好效果？冇錯，簡單嚟講，因為我哋要「面」，所以回答做邊行之前，我哋要諗，小心地諗，諗點樣可以吹大啲。</p><p>被問做邊行　有回答技巧</p><p>那當然，如果你是上市公司CEO，就諗都唔使諗啦，反而唔使吹大，仲要有咁細講咁細，因為黃雀在後嘛。「你做邊行呀？」哦，我執垃圾㗎。「吓？」然後唔使講嘢，簡單一個微笑，再遞張卡片畀佢：XYZ垃圾回收集團董事總經理，股票代號20X8。嘩，嗰一刻，世界在你腳下啦。不過呢啲橋段，通常睇戲先有。現實中，你只是一個剛畢業，現在做緊Big Four（四大會計師樓）的small potato，人哋問你what do you do，你應該點答？<br>想像一下，你這嚿small potato在太子大廈的Sevva，正值happy hour時段，你兩位同事好識揀，選擇站在室外的其中一張高枱旁邊，遙望滙豐銀行大廈。你這嚿有型的small potato，喝一口Heineken，呼吸着中環浪漫與惡俗的空氣。就在此時，你同事巧遇一位朋友，而這個朋友又帶了幾個朋友過來。天公造美，最有睇頭那位女士，穿着緊身黑色裙子，正正站在你旁邊。<br>天南地北，你跟黑裙子無所不談。她跟你分享從小到大周遊列國的經驗，由北歐的極光談到非洲的動物大遷徙，雖然你自己最遠都只係去過清邁，但幸好你都有睇過幾集Discovery Channel，搭嘴搭得有紋有路，黑裙子已經被你深深吸引，即係撻着咗。第一round喝完，當然意猶未盡，你盡顯風度，問她想再喝些甚麼。「一時諗唔到。」她說，還要吐吐舌頭裝可愛，你見到佢伸脷，開始血脈沸騰。有創意的你，靈機一觸，問她：「不如送支花畀你？」她既驚且喜地問，Sevva有花賣咩？你微笑回答：「Tequila Rose，啱唔啱你？」黑裙子咬一咬唇，九千幾個「冧」字寫滿面上。<br></p><p>黑裙子見你差不多樣樣滿分，就好比一位「A貨葉朗程」，她當然不會想與你純粹one night stand，you are too good for that，她正盤算着跟你長遠發展的可能性。那當然，要跟你長遠發展，她好歹也要弄清楚你的背景，so here comes the million-dollar question：「你做邊行㗎？」<br>「我做會計」，千祈唔好咁答，聽落好老土。「我係會計師」，咁答都唔得，因為你剛加入Big Four，CPA都未考，點算係會計師呢？「我做金融」，咁都ok嘅，但有少少誤導囉。所以最好嘅答案係：「我做EY。」嘩，咁講，即刻唔同晒啦。入Big Four做small potato，都係貪佢起碼有個名嘛。<br>但係留意番，人哋問你做乜，你撻個公司名出嚟，是有機會backfire的，即是弄巧反拙。好，回到剛才的故事，你答完一句EY之後，好自然就會問番黑裙子：「你呢？」照常理，你既然開得公司名，佢都好自然會開番公司名，於是她說：「JP。」佢口中嘅JP，當然唔係銅鑼灣嘅JP戲院，而係JP Morgan。你個答案係兩個英文字母，佢個答案又係兩個英文字母。雖然你好靚仔，但你不是儍的，兩組英文字母之間存在着多大分別，你心裏有數。呢個時候，相信你都唔使幫佢嗰杯Tequila Rose埋單，因為，黑裙子呢個答案，已經埋咗你單，悲。<br>插一句題外話：寫這篇的時候，我在一家舊式茶樓飲茶，坐在我旁邊的朋友見到我寫這些的時候，問我「係唔係加句no offence to EY會好啲」。吓？唔使咁老土啩？有啲人當笑話咁睇，根本唔會feel offended；有啲人一睇已經feel offended，咁加句no offence就更加多此一舉。不是嗎？<br></p><p>自稱搞生意　隨時零員工</p><p>其實以上的Sevva情景，不但是百分百虛構，更是百分百沒有可能發生在現實中。「吓？葉生，唔係喎，有啲女仔真係好現實㗎，如果佢係JP而個男仔係EY嘅時候，個女仔真係有機會睇唔起人㗎。港女嘅嘢，你知啦。」我知，但係你又留意番，故事中嘅男主角係A貨葉朗程，又有內在美又有外在美。當個男仔嘅質素好到咁嘅時候，唔好話佢做EY，就算佢係賣KY都大把女仔鍾意。 <br>沒錯，一點也沒誇張，職業無分貴賤，即使賣KY也可以抬起你的頭來。你做邊行呀？葉朗程幾乎沒有聽過一個答案是值得鄙視的，我是說幾乎沒有，即是都有，呢個答案叫做「我搞生意」。喂，做邊行？「哦，我搞生意㗎。」我可以肯定的告訴你，生意搞得真正有規模的人，是不會跟你說「我搞生意」的。<br>生意搞得好的人，無論是中小企或富豪，都會實實在在跟你說明他做的是甚麼生意，例如「我整珍珠奶茶」、「我搞建築材料」、「我開跳舞學校」。只有那些冇嘢撈或者撈得唔掂又要扮有路數的人，才會以「我搞生意」來介紹自己。下次如果你遇到有人第一句介紹自己職業就是「我搞生意」，你試吓問佢MPF用邊間公司，佢分分鐘會啞咗，因為其實佢一個員工都冇。講得「我搞生意」呢句咁嘅開場白，絕不是高人一等，而是相反地，代表那個人相當幼稚。用廢話污染地球，呢啲人係表表者。<br>出來行走江湖，適當的包裝是需要的，所以畢架山花園其實不在畢架山，德國寶居然不在德國製造，甚至乎pineapple原來沒有apple，統統可以理解。但如果裏面乜都冇，只靠一層一層的花紙包着自己，又有甚麼份量可言？鍾意叫自己乜總物總，通常就是甚麼都不懂。<br><br>葉朗程</p></body></html>