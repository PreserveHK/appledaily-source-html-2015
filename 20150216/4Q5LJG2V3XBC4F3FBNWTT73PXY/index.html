<html><header><meta charset="utf-8"><title>王維基同女助理睇戲　狂噴口水花</title></header><body><h1>王維基同女助理睇戲　狂噴口水花</h1><p>【又一城】王維基旗下香港電視網絡（HKTV）的網上購物平台HKTV Mall，本月初正式開業，忙於打理網購生意的王維基，仍不忙偕其年約二十五歲私人女助理鄭蔚藍（Hazel）睇戲消遣，順道為未來開新劇取經。</p><p>講戲肉緊</p><p>大前晚八時許，記者發現王維基的座駕出現銅鑼灣，由司機駕駛至恩平道，不久王維基現身攞車，然後吩咐司機收工離去。王維基駕車到又一城，他先在落客區停車等了半小時，再將座駕泊入停車場，才施施然搭𨋢上商場，見他等𨋢時對鏡梳頭，十分姿整。<br>原來王維基約了女助理Hazel睇戲，由於同時段有多部電影上映，未知二人欣賞哪一部。至凌晨十二時許散場後，王維基偕Hazel大方並肩離去並邊行邊講，王維基講到一面肉緊又手指指，估計正討論電影內容，現場見Hazel甚少搭嘴，大部份時間做聆聽者。兩人行去停車場期間，王維基幫Hazel代挽戰利品，然後親自送女方返回沙田大圍的寓所，認真體貼。</p><p>多次結伴</p><p>Hazel就讀樹仁大學新聞系時被封校花，大前年畢業後加盟港視擔任王維基私人助理，兩人不時被影到同行睇戲，上月才雙雙去數碼港睇戲，去年十月又結伴看黃子華的棟篤笑。昨日記者向王維基了解，惟港視發言人鄭小姐表示王維基不作任何回應。<br>採訪、攝影：畢紹基、羅德光、潘冠恩</p></body></html>