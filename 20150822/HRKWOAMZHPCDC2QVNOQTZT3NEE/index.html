<html><header><meta charset="utf-8"><title>輸入醫生顧忌 - 左丁山</title></header><body><h1>輸入醫生顧忌 - 左丁山</h1><p>一位80後年輕公立醫院醫生來郵，讓我地知道，香港中學生考試狀元愛讀醫科，畢業後搵銀有保證，當然亦有部份會留在大學做科研嘅，成為未來梁卓偉、盧寵茂，不過會係少數。至於在醫學院又選甚麼專科呢？當然秉承香港搵銀文化，又係要做一啲唔駛on call，薪高糧準，去到中環執業有保證嘅科目啦，例如麻醉、放射診斷、眼科等，咁樣邊個肯去急症室、內外科、兒科產科呀？講到尾，公立醫院如無外來醫生加入，肯定會做死現有嗰班人。但特區政府要聽中央話，輸入外來醫生如盡是牛津劍橋、哈佛耶魯（其實人家都未必肯嚟）等等英語國家一流醫科大學畢業生，清華復旦啲畢業生難道拒諸門外？此乃核心之核心問題，好政治化，係特區政府唔敢講嘅，內地精英醫生大概好有水準，但據消息人士講，本港一啲外科開刀聖手，還是不時接到柯打，秘密上去為高級人士做手術。來郵之80後醫生咁樣講：「當我們想輸入外國醫生時，實際是想輸入西方國家的醫生。但目前的制度，是外國和中國的醫生一視同仁。不問來自何地，只要通過考試，完成一年實習，便能在香港行醫。這樣，問題便來了：當我們增加了外來的醫生，要有心理準備中國內地的醫生也會隨之而增加。他們搏盡力考試，但實戰經驗參差，質素也着實良莠不齊。<br>當外來醫生的上限放寬了，多了外援，和祖國的援助人員，他們會有一定的力量，進醫學會、醫委會、議員。龐大的動員能力和金錢，左右香港醫學界的風貌並不困難。香港醫學界屆時逐漸大陸化，是我多慮了嗎？<br>往後數年兩間醫學院的畢業生數字大大增加，現在已有風聲醫管局（香港唯一的醫生訓練機構）不能全數聘請他們。時光倒流，1999後數年便是如此。到時醫管局還有錢聘請外來醫生嗎？<br>現在公立醫院的問題，是醫管局內嚴重的分工不勻（同一人工，有醫生做到死，有醫生朝九晚五兼定時用膳）和資源運用的redundancy。這裏涉及數字龐大的既得利益者，和上一代及現在決策者的問題，輸入外援是很直接的想法。實際情況和效果，不是太多人了解。」<br>呢位年輕醫生讀者幾悲觀，唔知道係唔係在公立醫院做到不知時日，又睇唔到醫生短缺問題有解決希望呢？至於醫科生增加後，醫管局冇錢全數聘請嘅話，一定引起政治風波。董建華年代削減醫科生數目，令醫科畢業生失業，直接促成今天醫生嚴重不足，連累香港市民，相信以後冇特首膽敢重蹈覆轍嘅嘞。</p></body></html>