<html><header><meta charset="utf-8"><title>每日一趣：證券界悲慘一幕 - 李可強</title></header><body><h1>每日一趣：證券界悲慘一幕 - 李可強</h1><p>四川黑老大劉漢喺禮拜一被處決，佢係當年「327國債期貨事件」四大莊家之一，連同其他三大莊家——魏東、袁寶璟、周正毅，一鋪賺咗超過四十億元（人民幣．下同），同時令無數人傾家蕩產。事隔多年，呢四大莊家已有三人死於非命，仲有一人坐緊監，似乎冥冥中終有報應。<br>「327事件」被稱為中國證券史上最黑暗一幕，對內地投資者心理影響非常深遠。話說喺一九九五年，當時內地最大券商，萬國證券的總經理管金生睇淡編號為「327」的國債，搞咗個淡倉沽期貨。魏東當時喺財政部屬下中經開公司的話事人，連同劉漢等炒家一齊做莊對賭。<br>為咗挾淡倉，魏東搵財政部突然發文，話會加大327國債利息，令該債券價格大升。當時萬國證券面臨被挾爆，喺收市前八分鐘，一口氣沽出價值超過二千億期貨合約，終於打爆中經開的好倉，由輸爆變大贏。<br>點知魏東班人唔肯認數，劇情又再峯迴路轉。當晚九點上交所宣佈該最後八分鐘交易為非法，中經開公司又再倒贏幾十億。而萬國證券就最終破產，管金生被捕判監。但多年後，魏東自殺，袁寶璟、劉漢被槍斃，周正毅被判十七年。世事如棋，內地證券界的慘烈，外人絕對難以想像。</p><p>李可強</p></body></html>