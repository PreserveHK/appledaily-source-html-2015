<html><header><meta charset="utf-8"><title>趣BLOGBLOG：供死會的股票 - 股榮</title></header><body><h1>趣BLOGBLOG：供死會的股票 - 股榮</h1><p>殼股有價，坊間最新價錢，主板殼值四億，乾淨的更索價五億元，創業板殼亦起碼要兩億先有得傾。大家會問，點解一隻無生意、無業務、負債多的殼會咁值錢，大家只要睇睇抽水大王官永義的神奇魔法，應該一清二楚。<br>由二○○八至開始，永義國際（616）共供股十次、六次配售、二次以可換股方式進行抽水。最離譜的一次，應該是本月初的供股。先是二十股合併為一股，然後一股供二十股，合併後供股價0.65元，較收市價大折讓86%。表面看來，完成一系列動作，總股本實際僅多了二千五百餘萬股，由5.064億股增至5.317億股。但對於小股東而言，其實供又死，唔供都係死。<br>假設於供股前有一手（一千股），選擇供股，你最後會有一千零五十股，股權不致被攤分，但要俾六百五十元供股費。選擇不供股，原有的一千股，最後會攤薄至只有五十股。<br>股神畢菲特投資旗艦巴郡，現時每股股價折合174.72萬港元，以為是全球最貴的股票，少年，你太年輕了。官永義的抽水旗艦永義，現股價報0.113元，但倒帶至二○○○年，經過N次抽水攤薄合併再攤薄，股價理論上見過2,549.1萬元。前無古人，亦應該後來無者。<br>作為永義大股東，官永義持股約41%，每次供股都表示會承諾供股，當其他股東放棄，甚至會包銷餘額，以為公平，其實只是焗你放棄。以今次為例，集資超過三億元，對上一次供股，只不過是去年十一月，同樣合完股供股，抽水逾三億。單單由二○○八至今，抽水集資額接近十七億元，目前公司市值不足六千萬。<br>很多散戶仍深信，股票跌了99%，就具備值博率。事實係，就算跌了99%，還可以跌得99%，只要以合併供股方式，就可以重新出發。仿如打機被KO，唔緊要，再入錢，就可再次打大佬。不過，官永義這隻大佬，就算入幾多，結果都是一樣，因為佢唔會俾你打機，而只識屈機。<br>睇中央結算系統持股紀錄，持有永義股票只有單位數（一股至九股）的股東，合共有九人，買完最少一千股被攤薄至單位數，這批人其實已經贏了。 </p><p>股榮<br> https://www.facebook.com/stockwing1 <br>本欄逢周三刊登</p></body></html>