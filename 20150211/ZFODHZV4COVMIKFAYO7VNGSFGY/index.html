<html><header><meta charset="utf-8"><title>政壹花生友：公民黨九歲生日唔大搞 - 花生友</title></header><body><h1>政壹花生友：<br>公民黨九歲生日唔大搞 - 花生友</h1><p>民主黨二十歲生日，黨慶當然要搞得有聲有色，點知遇上特區問責班子，想好似前年自由黨黨慶咁樣玩「集體失蹤」，目前為止，只係得做過該黨副主席嘅運輸及房屋局局長張炳良應承會去。而原來另一泛民政黨公民黨，下個月都九歲生日，唔知係咪見到民主黨被杯葛咁慘，前車可鑑，花生友聽聞公民黨都未必會搞晚宴咯。<br>有公民黨中人同花生友話喎，個黨考慮到近來工作都非常之辛苦，為咗畀時間大家回一回氣，同埋將啲精力集中放返喺年宵、籌款呢啲工作，所以𠵱家考慮緊今年不如唔搞黨慶，唔知好唔好？<br>其實以往公民黨都有為黨慶慶祝㗎，除咗晚宴，亦都試過舉辦電影籌款，當時連政務司司長都有出席，不過嗰陣時嘅司長係唐英年囉。時間方面，都係四、五月左右。<br>花生友覺得今時今日咁嘅氣氛之下，生日都係無謂大搞喇，一來年尾就係區議會換屆選舉，留番啲心機應付選舉好過，再者出年就係十周年生日，不如下年一次過大搞仲好。話時話，如果公民黨搞黨慶，邀唔邀請特區政府班問責官員？<br>呢個問題都幾頭痕。如果唔邀請就好似擺出一款拒人於千里嘅態度，俾人口實話拒絕溝通，邀請的話，又請唔請梁振英好呢？定係好似民主黨咁唔請，事關對方獲邀後唔肯嚟咪好𤓓？<br><br>花生友</p></body></html>