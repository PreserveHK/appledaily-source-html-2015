<html><header><meta charset="utf-8"><title>肖蕭有不同 - 左丁山</title></header><body><h1>肖蕭有不同 - 左丁山</h1><p>中國證監會主席姓肖名鋼，未當京官之前，本是中國銀行行長，當年初來港見記者，本港報紙以為肖是簡體字，於是為佢正名為蕭鋼，殊不知因此而收到有關方面通知，肖先生就是肖先生，不是蕭先生，不能稱他為蕭鋼，於是自此之後，全港報紙一律稱呼佢為肖鋼，近日老友記李純恩以為本港記者唔識簡體字，不懂肖即蕭之簡體字，非也。左丁山特此代為各報大膽澄清，當事人堅持佢係姓肖唔係姓蕭，奈佢乜何？<br>已故基本法草委蕭蔚雲，最初都係叫做肖蔚雲，後來佢承認本姓蕭、肖只係簡寫，於是歸復本姓，叫做蕭蔚雲，報紙與當事人並無爭議。<br>因肖鋼堅持姓肖不姓蕭，曾引起新亞校友雷競旋博士之考證興趣，曾在「信報」發表長文探究肖姓之歷史淵源，文章詳情已經唔記得咯，只記得雷博士嘅結論係中國歷史上絕少人物姓肖、近代尤不可考，內地凡是姓肖之人，幾乎全是姓蕭之簡體字寫法。<br>中共推行簡體字，當初原意想係消滅文盲，教育農民，化繁為簡，但簡化不得其法，好多簡體字都失去原來意義，為人詬病，遂有廠內空空，麵中無麥，后後不分之譏。現在有咗電腦打字，無論用乜嘢方式，打出來嘅字，繁體簡體一樣咁方便，橫掂新人類多打字、少寫字咯，將字體簡化已失去原意，故此中共已無心推動新一輪簡體咯。內地知識分子，大官教下一代讀書，在家多用繁體字本，以示子女有文化，能讀原古本原文經典。肥仔K在美國、英國、日本讀書時，所見大陸同學能識繁體中文嘅，皆有知識分子父母（教授）或高幹父母。<br>目前香港國際學校教中文，都係教簡體字，向北京看齊，意思係訓練學生他日到中國做事，要識得內地中文。咁嘅中文訓練係職業訓練一類，並非文化訓練，但外國人學中文，好似我地學英文咁，第一要義係要有功能作用，去搵食箒，有幾多外國人學習中文要去讀「文心雕龍」吖，我地學曉英文，又有幾多過會去鑽研Chaucer啫。但華人學生與外國學生唔同，學中文嘅意義不一樣，奉勸國際學校嘅華人家長，既然都請補習先生咯，不如搵中文補習先生教埋繁體字，等貴子弟沾養多啲中國文化氣息。</p></body></html>