<html><header><meta charset="utf-8"><title>隔牆有耳：再遇麒麟　葉劉企定定 - 李八方</title></header><body><h1>隔牆有耳：<br>再遇麒麟　葉劉企定定 - 李八方</h1><p>今年初喺車公廟被麒麟「撞飛」嘅行會成員葉劉淑儀，噚日出席客家功夫文化研究會成立誌慶，並獲邀擔任永遠榮譽會長，終於喺年初後再遇麒麟。葉劉話獲邀任此職，據知師傅認為佢同麒麟有緣，自己都好樂意出任。咁再遇麒麟有冇陰影？佢話麒麟係瑞獸，見到應該開心，點會有陰影。<br>大會噚日派出兩頭麒麟，鑼鼓喧天恭迎葉劉，到場前領班師傅再三叮囑「真係唔好揩到佢呀」，以免年初車公廟「麒麟發威」事件重演。雖然葉劉話唔驚，但一直同麒麟保持距離，直至喺主辦單位安排下，先走到兩隻麒麟中間擺甫士影相。有傳佢一早掌握咗麒麟嘅走位同步法，身邊又有師傅相陪，所以今次冇意外咯。呢個「客家功夫文化研究會」由「船王」趙世光幼子、「武癡」趙式慶任會長，係聯合各客家武派師傅籌組而成。</p></body></html>