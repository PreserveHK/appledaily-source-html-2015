<html><header><meta charset="utf-8"><title>隔牆有耳：民主思路總部開幕　局長齊撐場 - 李八方</title></header><body><h1>隔牆有耳：<br>民主思路總部開幕　局長齊撐場 - 李八方</h1><p>湯家驊退出公民黨另起爐灶創辦「民主思路」，總部噚日首次見人，約廿幾人嚟咗切燒豬飲香檳。公民黨只有湯家驊當年喺新東嘅前徒弟曾國豐現身，5位立法會議員冇晒影，湯狀回應公民黨係咪「唔畀面」時話「我唔需要人哋畀面」，「如果佢哋嚟到當然最好，但佢哋嚟唔到，我唔會放喺心裏面」。<br>其他撐場嘅泛民議員就唔少，包括民主黨單仲偕、工黨何秀蘭、公專聯莫乃光、教協葉建源等。民主思路仲多咗新會員盛智文擔任名譽顧問。<br>政制及內地事務局局長譚志源同運輸及房屋局局長張炳良都有現身。譚局話原本諗住唱梅艷芳嘅《孤身走我路》，但見人腳咁多，所以唔使唱，改為送咗清朝詩人龔自珍嘅詩句畀湯家驊，「落紅不是無情物，化作春泥更護花」，寓意離開熟悉地方，可能別有一番新境界。<br>呢個位於炮台山同公民黨好近嘅總部面積約1,000呎，湯狀話月租唔使3萬，一梯一伙私隱夠晒高。</p></body></html>