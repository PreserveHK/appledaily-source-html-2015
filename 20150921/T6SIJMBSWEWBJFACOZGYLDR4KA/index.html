<html><header><meta charset="utf-8"><title>【又有新MV喇！】FFx新MV《衝啦！Baby》　由得得B變韓國女團</title></header><body><h1>【又有新MV喇！】<br>FFx新MV《衝啦！Baby》　由得得B變韓國女團</h1><p>本地跳舞女子組合FFx近日憑一首900蚊廉價歌曲《Sugar Baby》MV，橫掃各個社交平台，youtube點擊率每日倍增，今日中午已經有130幾萬人次睇過。不過，MV就畀彈到一蚊都唔值，批評佢哋想模仿韓式MV，但就連基本排舞、打燈都全錯，一地負皮，最搞笑係有網民直頭將佢哋個MV變成天線得得B版，取笑佢哋舞步係抄天線得得B。<br><br>究竟呢個由頭錯到落尾嘅MV，問題係咪真係出咗喺900蚊成本嗰度？蘋果為咗證實呢樣嘢，決定連900蚊都唔駛FFx畀，免費幫佢哋拍攝一個有排舞、有燈光、多角度、零成本嘅全新MV，仲將原曲填上勵志歌詞變成《衝啦！Baby》，將同一班主角，用完全唔同嘅拍攝手法，變成一個完全另唔同feel嘅MV。<br><br>其實當舊曲加上新詞，FFx都已經唱出唔同嘅感覺，加上由頂尖舞蹈編排導師黎偉倫（Dee Lai）出手，由原本個好似冇乜動作嘅MV，都變成充滿住動感、活力，而衫都一樣係兩套，但當場境換咗兩個，加上燈光效果，成個MV即刻冇咗之前嗰種天線得得B嘅感覺，變咗真係有韓國女團嘅味道。<br><br>360°足本版： https://www.youtube.com/watch?v=ZiPbbukLq_Q&amp;feature=youtu.be <br><br>注意：IOS用戶進入Youtube版面後，請按頁面右上方的按鈕，設置「Open in Safari」，享受360°全景體驗。動新聞全新體驗，以360°全景方式拍攝，帶你置身其中，令你可以隔着螢幕都好似親歷其境一樣。 <br><br>360°體驗方法：按以上360°足本版連結，進入YouTube app，即可以360°全景體驗動新聞。你更可以手指按住螢幕，拉去不同角度；如果以電腦觀看的話，只要用Google Chrome瀏覽器，以滑鼠按住即可拉去不同角度。<br><br>《衝啦！Baby》<br><br>主唱：FFx<br>作曲：Selina @ Redholic<br>填詞：ASS DIRECTOR<br><br>細個對鏡發呆怕怕醜醜<br>有晚發現對舞台有渴求<br>Oh 衝啦 衝啦 baby<br>衝啦 衝啦 baby<br>開騷表演先夠開心<br><br>老細發現我向着我招手<br>讚我算唔錯有人會唱和<br>Oh 衝啦 衝啦 baby<br>衝啦 衝啦 baby<br>撐我對我說句加油<br><br>時下明星千億幾個<br>猶幸留低得番幾個<br>我要高叫我！有！貨！<br>要向世界告知<br>We're gonna make you laugh<br><br>要向上 衝啦！Baby<br>喂 衝啦！Baby<br>啲衫褲最令我窩心<br>不需要着住貴重禮裙<br>無論窄或太長<br>簡簡單單當啱身<br>要向上 衝啦！Baby<br>喂 衝啦！Baby<br>不需太注重去打燈<br>始終想說句 冇！有！怕！<br>放縱這舞姿　手不鬆開不亂鬼放<br>I'm your honey<br><br>叫我看評語時最最開心 (Yeah)<br>個個卻說要挖眼又還神<br>Oh 慳啲 慳啲 Baby<br>慳啲 慳啲 Baby<br>想出超必發功轟我<br>個個在寸我太嘟太坎坷<br>猛笑我巨膊說著我太傻<br>Oh 慳啲 慳啲 Baby<br>慳啲 慳啲 Baby<br>三千出騷已經不錯<br><br>噚日能衝出YouTube噃<br>明日紅館開show不錯<br>我要高叫Don't give up<br>要向世界告知<br>We're gonna make you high<br><br>我會耗盡三倍氣力 用三倍努力<br>只想你快樂冇憂心<br>不需要着住貴重禮裙<br>無論窄或太長<br>簡簡單單當啱身<br>要向上 衝啦！Baby<br>喂 衝啦！Baby <br>不需太注重去打燈<br>始終想說句 冇！有！怕！<br>放縱這舞姿　手不鬆開不亂鬼放<br>I'm your honey</p></body></html>