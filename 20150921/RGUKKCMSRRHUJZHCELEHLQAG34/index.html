<html><header><meta charset="utf-8"><title>隔牆有耳：狼人追月舞火龍 - 李八方</title></header><body><h1>隔牆有耳：<br>狼人追月舞火龍 - 李八方</h1><p>狼人今次唔喺月圓之夜變身，反而喺追月夜先至現真身，典解呢？澳洲籍荷李活影星Hugh Jackman會喺中秋節期間訪港，宣傳即將在港上映嘅電影《Pan》（小飛俠：魔幻始源）；原來呢位X-Men狼人，好想順道感受香港地道嘅傳統節慶，所以電影公司早前同旅發局聯絡，睇吓點樣可以幫佢有個難忘嘅香港之旅。 </p><p>領軍揮動珠球</p><p>旅發局最終諗到將狼人同中秋夜crossover，聯絡咗大坑坊眾福利會，安排狼人喺9月28日（星期一），即係追月夜，到大坑參與舞火龍活動。難得到訪，狼人點止欣賞傳統習俗咁簡單？據知佢會同火龍互動──揮動珠球，帶引火龍前進，希望透過親身體驗，將呢個傳統節慶文化推廣畀海外旅客，事關屆時會有逾50個亞洲地區媒體隨狼人來港採訪，咁就可以同時報道大坑舞火龍嘅盛況。</p><p>大坑瞓身宣傳 </p><p>由於狼人將會係首位國際影星參與香港嘅舞火龍節慶，據聞參與單位都好緊張，已經多次實地視察，亦好詳細討論當晚具體安排。<br>而旅發局主席林建岳當晚更會以東道主身份接待Hugh Jackman，為佢講解大坑舞火龍嘅歷史背景同中秋節慶嘅傳統習俗，據聞仲會向佢送上特別禮物，多謝佢瞓身宣傳。<br>李八方<br>mailto:Ipyutkin@appledaily.com.tw </p></body></html>