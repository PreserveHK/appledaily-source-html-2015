<html><header><meta charset="utf-8"><title>每日一趣：國家隊救市得啖笑 - 黃尹華</title></header><body><h1>每日一趣：國家隊救市得啖笑 - 黃尹華</h1><p>而家A股炒來炒去，得番一個證金概念有得炒，凡係證金公司有入股，股價就可以飛升。但究竟證金用乜嘢準則選股，全世界冇人知。內地全部都黑箱作業，好多投資者懷疑，其實證金公司已成為最大的老鼠倉，呢班所謂國家隊成員，用萬億公家籌碼，幫自己友散貨，肥水源源不絕。唔信？請看以下例子。<br>A股呢期風頭最勁股份，叫梅雁吉祥（滬600868），該股冇業務、冇盈利，係一隻不折不扣的殼股。公司8月4日公佈，獲得證金公司入股，十個交易日暴升150%。身負救市重任的證金公司，為咩事要去買一隻殼股？<br>更加騎呢係，公告話，證金公司只係買咗980萬股，持股佔0.52%，就竟然已成為第一大股東！即係話，原有股東已經全部跳船。呢筆交易，話冇內幕都冇人信。<br>另一單古怪無比的交易係恒生電子（滬600570），該公司為場外配資提供電子交易平台，被視為造成之前股災的罪魁禍首之一。中證監近期不斷話正調查其違規行為，要打要殺。恒生電子禮拜三突然公佈，原來證金公司已經買咗近5,000萬股，佔7%股權，市值超過30億元，成為第二大股東！<br>證金公司係中證監下屬機構，上頭話要查，要封舖拉人，但下面班人就用公家錢去大手買股，除咗想幫恒生電子管理層走貨外，諗唔到第二個理由。只不過，咁樣明目張膽喺阿爺眼皮下搵食，實在太誇張。<br>難怪，上禮拜五中證監要宣佈，證金公司不再入市。再搞落去，呢筆股市救命錢，可能全部落晒私人袋！<br><br>黃尹華</p></body></html>