<html><header><meta charset="utf-8"><title>隔牆有耳：黃絲高官幫陳健民湊女 - 李八方</title></header><body><h1>隔牆有耳：<br>黃絲高官幫陳健民湊女 - 李八方</h1><p>佔中發起人陳健民喺雨傘運動後，原來未有停下腳步唞唞，反而頻頻行山，準備以「民主毅行隊」名義，同導演蔡錦源、律師鄧偉棕同一位不便透露姓名嘅好友，參加今年11月毅行者，並已頻頻行山操練。<br>但陳健民呢位好友最近因為呼吸系統問題退出，好行得嘅公民黨陳淑莊替補頂上。唔講唔知，退出嗰位人士原來係規劃署高級公務員，佔中時礙於身份不能參與佔領，但又好想支持運動，就同老婆搬咗去陳健民屋企住，幫因為佔領運動而行唔開嘅陳健民，送佢個女返學，足足送咗一個月，單係泊車費，已經用咗幾千蚊。呢對夫婦又喺佔領期間一直食齋，希望祈求陳健民等人平安回家，直到陳健民返大學復教後先至結束。陳健民話，好感激呢位朋友一直支持，對佢嘅瞓身幫忙非常感動。</p></body></html>