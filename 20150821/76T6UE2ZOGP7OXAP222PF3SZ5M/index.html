<html><header><meta charset="utf-8"><title>體壇拾趣：阿寶想極速再做爸爸</title></header><body><h1>體壇拾趣：阿寶想極速再做爸爸</h1><p>剛榮升人父嘅前亞洲車神黃金寶，噚日以愛心大使身份現身鑽石山，出席「健障動歷」啟動禮，同場仲有「蜘蛛女」鄭麗莎客串教練，同舉重殘奧運動員林豔紅示範攀石。<br>自月初做咗爸爸之後首次公開露面，42歲嘅阿寶全程笑到四萬咁口，但原來B仔出世後，佢同老婆安琪（小圖左）都冇覺好瞓：「其實囝囝預產期係今（噚）日，可能佢細細個已經熱心公益，所以提早出世，等我可以出席呢項活動。啱啱先做咗爸爸媽媽，唔知點解BB夜晚就特別活躍，搞到我哋冇得瞓。」阿寶話唔會強求佢踩單車，只要佢健康就心足。</p><p>雖然連名都仲未改，但同太太註咗冊但未擺酒嘅阿寶，話咁快就心思思想追多個：「太太細我四年，都算係高齡產婦，如果身體情況許可都想趁早生多個。其實我哋一直諗住盡快生BB，點知阿囝搶閘出世，預產期撞埋婚期，之後補擺喜酒。」<br>單車隊部份成員正身處里約熱內盧出戰奧運測試賽，現任港隊教練嘅阿寶預計九月中就會歸隊，仲話已經預期會好掛住太太同BB喎！</p></body></html>