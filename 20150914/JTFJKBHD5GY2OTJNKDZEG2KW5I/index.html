<html><header><meta charset="utf-8"><title>隔牆有耳：「一介小商人靠特權致富」　官媒：超人過橋抽板 - 李八方</title></header><body><h1>隔牆有耳：<br>「一介小商人靠特權致富」　<br>官媒：超人過橋抽板 - 李八方</h1><p>長和系嘅長江基建同電能實業上周合併後，再惹遷冊質疑，長和主席李嘉誠竟然被官媒狙擊？由新華社批准成立嘅「瞭望智庫」，上星期六發表題為〈別讓李嘉誠跑了〉嘅文章，批評超人喺中國經濟不景時拋售喺中國嘅資產，係對中國當初招安時嘅做法過橋抽板，而且唔可以打算一走了之。唔知係咪心中有氣，文章形容超人只係靠特權致富嘅「一介小商人」，但查實如果只係「一介小商人」，官媒何須咁緊張？<br>八方想喺「瞭望智庫」網站搵篇文章嚟細味，但已經搵唔到。法國國際廣播電台引述呢篇文章時就話，文中強調地產嘅財富要得到官方嘅大力扶持，話李嘉誠等「一介小商人」，絕不能買入時靠特權，賣出時就話係市場經濟，批評此舉過橋抽板。</p><p>當年係招安政策</p><p>文章亦指，本港地產行業畸形發展，源於當初中央心中嘅「港人治港」，唔係「香港的升斗小民，而是香港的華商領袖」，實際上係招安政策，代價卻係令香港社會嘅結構失去平衡，貧富懸殊日益嚴重，中產下流日益嚴重，暗示超人攞咗好多着數，繼而仲話中國政府𠵱家要打壓富豪、收買底層，擴大政權根基，超人大概係睇穿呢一點，於是打算撤離中國同香港。　<br>八方發現只要喺網上輸入「別讓李嘉誠跑了」幾粒字，有關批評超人嘅文章多到睇唔晒，唔少內容、文句極相似甚至一樣；至今無跟大隊拒撐CY嘅超人，相信對呢啲攻擊冇有怕。</p><p>李八方<br><br>mailto:pf_lee@appledaily.com</p></body></html>