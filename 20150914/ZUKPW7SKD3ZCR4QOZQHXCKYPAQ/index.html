<html><header><meta charset="utf-8"><title>照田雞後急冧爺爺傲兒林建名黐實睇克兒</title></header><body><h1>照田雞後急冧爺爺<br>傲兒林建名黐實睇克兒</h1><p>容祖兒李克勤演唱會前晚在紅館舉行第二場，克勤老婆盧淑儀帶兩子捧場，7歲大仔立仁和5歲細仔力司向台上的爸爸揮手打氣，同場還有徐濠縈和囡囡陳康堤，甘比亦帶了女兒劉秀樺和兒子Joseph Junior親子樂，十分溫馨。<br>然而，最矚目的捧場嘉賓就是爆出「爺孫戀」的何傲兒和公司老闆林建名（大少），自本月初「照田雞」事件後首曝光的傲兒，前晚撇甩緋聞男友周子揚，着通花透視衫扮到鬼火咁靚陪大少睇騷。傲兒乖乖坐足三粒鐘，連洗手間都沒去，全晚陪着大少形影不離，似以行動𠱁回大少歡心，力保自己的寵兒地位。</p><p>坐最前握手位</p><p>有幸陪大少坐第一行靚位的傲兒，還興奮地企起身跟克兒握手兼拍掌打拍子，雖然她睇得相當投入，不過傲兒沒忘記大少，不時挨近大少身邊，跟他咬耳仔傾偈𠱁開心。其間傲兒發現有人影相，亦刻意望鏡頭扮大方，之後保安欲安排兩人入後台，傲兒乖乖跟大少稟報後，繼續留在原位睇騷，反而坐他們旁邊的范徐麗泰跟友人就提早離場，大少掂一掂傲兒的手臂示意讓位給范太走。當克兒唱完《紅日》，舞台爆出嘭一聲巨響的煙花效果，傲兒被嚇到兩手掩耳，大少就好鬼淡定。</p><p>揶揄似「老公」</p><p>直至接近完場，保安帶兩人入後台，走前面的傲兒刻意放慢腳步，體貼地遷就老人家，兩人入後台等完場後跟克兒合照，傲兒將相片貼上微博，有網友抵死揶揄：「將老公帶來了！」<br>此外，前晚克兒換新戰衣落力演出，祖兒自嘲身材唔似女人；當祖兒演繹《武則天》劇集主題曲後，克勤又抵死說：「唉！以前我間公司好多電視劇主題曲唱㗎，𠵱家冇得唱啦！」祖兒馬上叫他飲啖水，克勤說：「唓，我又唔驚講呢啲，怕咩！」<br>採訪、攝影：皓騫</p></body></html>