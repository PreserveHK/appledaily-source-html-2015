<html><header><meta charset="utf-8"><title>睇吓鮮：喬布斯金句有啟示 - C+B</title></header><body><h1>睇吓鮮：喬布斯金句有啟示 - C+B</h1><p>記得蘋果教主喬布斯（Steve Jobs）講過，「若果你能完成一件事，又有唔錯嘅成績，應該係時候做其他嘢，勿沉溺太久，諗諗下一步點做。」金句不只大家受用，蘋果公司同樣啱使。蘋果過去4年來，搶佔中國市場有成績。不過學蘋果教主講「見好識收，毋須沉溺太久」，提醒蘋果公司不能再過度依賴中國，公司更需要搵下一個高增長嘅發展市場。<br>新iPhone未必能夠推動蘋果公司收入爆升，有分析指果粉每兩年先換新iPhone，兩年前已經有95%嘅果粉換機。蘋果公司未來12個月要達到收入增長目標，估計今年要賣出8,000萬部新iPhone，而且買家最好係從來冇用過iPhone。蘋果公司想吸納到呢班用家，唔應該只留守中國，更需要尋找另一個發展中市場。自2011年起大中華市場佔公司整體收入只有9%，4年後大中華收入佔比增至兩成六。事實上，蘋果公司不應忽視印度市場。印度同中國一樣勝在人夠多，印度人口逾10億人。<br>Gartner統計指，首半年iPhone在中國市佔率13.5%，相比印度仍具增長空間，iPhone市佔率僅1.8%。蘋果若說服印度手機用家從三星和印度第二大手機生產商Micromax「轉會」將擴大財源，消除收入增長停滯不前嘅疑慮。<br><br>C+B<br>本欄逢周一刊出</p></body></html>