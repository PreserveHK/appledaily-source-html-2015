<html><header><meta charset="utf-8"><title>【開市閒情】爆港媽搲免費攝影　攝影師收「午夜凶鈴」</title></header><body><h1>【開市閒情】<br>爆港媽搲免費攝影　攝影師收「午夜凶鈴」</h1><p>相信「宏利500蚊太空片」事件仲記憶猶新，但正所謂，人類總要犯同一錯誤。最近有一位港媽，幫一個媽媽Group籌備一個有45個家庭參與嘅「1歲BB生日派對」，佢向多名攝影師發出訊息，話想攝影師做大會攝影，前提係，一蚊都唔會俾！<br><br>即係咁，由於事件入面位港媽紅咗，俾網民人肉起底。至於其中一位涉事攝影師Deric Wong就同千頌C講，話事件發生後，噚晚凌晨1點幾，收到一個無來電顯示嘅電話，一聽之後，就有把女聲同佢講咗句：「賤人！」就Cut咗線。<br><br>睇返啲對話，港媽唔單只覺得唔俾錢冇問題，仲話呢45個家庭會幫手喺FB Share，個廣告效力龐大到引爆無限商機，仲話攝影師唔接呢單Free Job，係唔識做生意，唔應該一開始就講錢。<br><br>攝影師就話，其實45個家庭，每個家庭俾100蚊，都已夠請攝影師。港媽就話今次活動場地成本貴，所以冇Budget俾。到底參與一個Party要幾錢呢？<br><br>話說港媽講個Party日子，即10月25日。同日網上又真係有個「1歲BB生日派對」報名詳情，係由FB一個港媽群組發起。Party喺深水埗海壇街搞，成人每位收190蚊，小朋友50蚊。<br><br>以呢個Party為例，呢個場應該唔算係太貴嘅場，參與得個Party，如果真係對相片有要求，一個家庭俾多100蚊，比例都唔算太多。（活動資料連結： http://bit.ly/1jVUHAi ）假如事件中嘅港媽，係去比呢個Party更貴嘅場，咁搵個攝影師成本比例就更低。<br><br>喺FB Marketing大行其道嘅年代，人人都覺得自己係一個良好嘅廣告平台。好多人就抱住呢個心態，「你幫我做野，我俾平台你登，你應該多謝我都嚟唔切啦，仲要我俾錢你，發夢啦你。」唔知幾時會發展到，老闆同打工仔講，「你幫我做嘢，你有機會可以發揮所長，唔使出糧啦。」<br><br>by千頌C@堆填區<br> http://fb.com/winbigwok <br><br>掌握財經生活資訊，即Like「蘋果ATM」fb專頁啦！<br> http://fb.com/appledailyatm </p></body></html>