<html><header><meta charset="utf-8"><title>健仔自爆始作俑者阿倫反對溫拿解散</title></header><body><h1>健仔自爆始作俑者<br>阿倫反對溫拿解散</h1><p>溫拿樂隊、劉德華、洪金寶、李克勤、崔建邦、陳山聰、張達明、劉偉強、黃伊汶、鄺美雲、孫楠、湯鎮業及杜德偉夫婦等，昨晚在九展出席「藝能集團30周年」晚宴，阿倫媽媽由友人扶住到場。劉德華最近被指因怕囡囡劉向蕙曝光，突然轉讀另一間幼稚園，華仔可能擔心被追問囡囡事，所以影完相即離開。</p><p>「唔唱都可以玩」</p><p>有指溫拿明年2月舉行完紅館演唱會後會解散，阿倫、鍾鎮濤（阿B）、彭健新和葉智強一齊接受訪問，阿倫先開口說：「我點都唔會講係邊個講，我一開口就反對，其他就唔好講。」阿B說：「總之今日點都唱埋佢。」但阿倫又忍不住爆料：「就算一個人唔開心都唔好，健仔嘅OK仔（狗）剛剛過身係好大打擊。」現年66歲的健仔是溫拿中年紀最大一個，他咿咿一輪後解釋﹕「其實我係輕輕咁掂咗一掂，好多人責罵。」</p><p>阿倫笑說：「有同事提出過，部份經過吓大腦啦，大家一路有畀鼓勵。」阿B認為是一個沉重決定，阿倫直言希望盡快有結論，因為不想個心「梗住梗住」，強調即使最終是否解散都不會影響友誼，阿B說：「都要食，唔唱都可以玩。」陳友要提早離場，他獨自受訪時同樣不贊成解散，他說：「識行識郁識走就應該繼續向前，我好反對，做得幾耐做幾耐。」</p><p>傲兒碧霞鬥露背</p><p>而27歲的何傲兒和49歲的溫碧霞年紀雖然相差近一倍，但昨晚同穿露背裝互撼，傲兒BB與經理人戴夢夢左右傍住老闆林建明進場。而懷孕4個多月的黃伊汶穿上三吋高踭鞋及窄身裙，要克勤拖住出場，她笑說：「為咗呢條裙，只係飲咗湯同吃少許生果。」並說：「飲食有專人睇住，好彩冇暈同作嘔，只係食少咗嘢。」她透露會擇日生B，笑言鍾意生仔：「仔活潑啲，唔似女仔咁嬌柔，但老公就鍾意女，我心目中最多生兩個。」<br>採訪：張俊銘<br>攝影：陳志嵐</p></body></html>