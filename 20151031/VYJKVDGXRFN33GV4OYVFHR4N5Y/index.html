<html><header><meta charset="utf-8"><title>萬聖節派對扮鬼扮馬秀英好愁鬥爆乳Yuri</title></header><body><h1>萬聖節派對扮鬼扮馬<br>秀英好愁鬥爆乳Yuri</h1><p>今日萬聖節，是年輕男女奉旨扮鬼扮馬出街遊樂的大日子，作為韓國最大型娛樂公司之一的SM事務所前日就提早慶祝，在首爾舉行一個「創社20周年化妝舞會」，旗下人氣組合及藝人如少女時代（少時）、SHINee、EXO、高雅娜、Sulli等都總動員扮鬼扮馬變身出席，當中少時成員最搏命，秀英「染色」變成人氣動畫《玩轉腦朋友》（Inside Out）的阿愁，而甩拖Yuri就賣大包做「爆乳米奇」，即時搶盡風頭。</p><p>Henry捧薯仔上火星</p><p>難得公司搞舞會慶祝萬聖節，藝人們都即時童心大發，整色整水將自己變身成各式各樣的人物。f(x)前成員Sulli扮吸血鬼，高雅娜就跟少時成員徐玄撞角色，齊齊扮黑魔后，Tiffany就扮演小紅帽，不過最入戲的莫過於扮演動畫《玩轉腦朋友》「阿愁」一角的秀英，她完全犧牲自己，將頭髮及靚樣都染成藍色，加上戴上圓碌碌的眼鏡、手拎藍色波波，又擺出一副愁樣出場，瞬間變身真人版「阿愁」。<br></p><p>至於秀英的隊友Yuri亦不輸蝕，甩拖不久的她孖住同樣回復單身的允兒齊齊扮演卡通人物米奇和米妮，不過Yuri就有點犯規，居然以超低胸裝上陣，谷胸晒事業線做「爆乳米奇」，令「米妮」允兒即時被比下去。<br>至於男團成員亦有搶鏡代表，SHINee成員Key戴上紅色假髮變身成為麥當勞叔叔，而其隊友溫流就穿上白色西裝，拿着枴杖扮演麥當勞叔叔的勁敵肯德基伯伯，二人入場時更扮打交，非常搞笑。而SJ-M成員Henry就穿上太空人服裝扮演荷李活電影《火星任務》（The Martian）的男主角麥迪文（Matt Damon），更抵死地配合劇情，拿着一盆薯仔。<br>撰文：金美兒</p></body></html>