<html><header><meta charset="utf-8"><title>小雷神誕生！雷景勳連下兩城封王</title></header><body><h1>小雷神誕生！<br>雷景勳連下兩城封王</h1><p>這晚落雨冇行雷，不過跑落卻畀雷字騎師威晒，主角之一應屆南非冠軍雷景勳，於國際騎師賽錦標賽起孖，成為總冠軍，造就呢項國際性賽事，自韋達於08年第三度封王後，近七年內首次由南非騎師奪冠。<br>被網民封為小雷神的雷景勳，這晚奪冠歷程夠晒神奇，頭兩關冇影，佢玩後追臨尾發力，先後夥拍一對八檔馬包括第七場何廐「威先生」及第八場告廐「駿將」，一手包辦騎師賽尾兩關頭馬，累積24分後來居上，壓過莫雅同戶崎圭太勝出，勇奪騎師賽50萬元冠軍獎金，對於首次在港出賽嘅佢，絕對係打響晒頭炮，雷景勳同時以24分勝出這晚谷草騎師王。<br>反觀莫雅同戶崎圭太於尾關第八場同樣零分，最終分別以15及13分，成為今年騎師賽總亞軍及總季軍，兩人分獲20萬及10萬元獎金，當中莫雅未能繼09及10年第三度稱王平呢項騎師賽紀錄。<br>講番第八場「駿將」，對上四戰分別用雷神同韋達，都贏唔到只得位置，今場抽配雷景勳排八檔，人馬首次合作即擦出火花，單Win有6.5倍，組合獨贏則開A1派26.5元。跑第二係莫雷拉座騎「紫電明珠」，連贏由兩個阿雷包辦有16倍，第三、四名分別由梁家俊及莫雅夥拍「美麗皇者」及「勝利雄心」拎到，四重彩派二萬七千幾。<br>告達理表示，好開心中午兩位練馬師兒子，在新西蘭贏完，晚上輪到他贏，今仗快步速對「駿將」有利，雷景勳騎來拼搏，應記一功。</p></body></html>