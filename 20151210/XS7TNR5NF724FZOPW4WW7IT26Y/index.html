<html><header><meta charset="utf-8"><title>水原希子默認拍拖聖誕Mark實竇靖童</title></header><body><h1>水原希子默認拍拖<br>聖誕Mark實竇靖童</h1><p>日本女星水原希子同緋聞男星G-DRAGON被爆分手，有指水原希子已轉口味搭上小鮮肉男星野村周平，秘密發展姐弟戀兩三個月。<br><br>剛滿22歲嘅野村周平同25歲嘅水原希子，早前被發現於東京壽司店撐枱腳，之後離開時又拖手斷正，女主角水原希子噚日為美容家電出席聖誕推廣活動，當有記者問到佢同野村周平係咪拍拖，佢即笑得好開心，雖然冇承認亦冇否認，有傳媒話水原希子已默認戀情喎！<br><br>不過水原希子嘅友情一樣精彩，佢近期同天后王菲嘅18歲大女竇靖童十足連體嬰，月前已老友到撐枱腳、玩潛水、去富士山宿一宵，大忙人水原希子上月仲抽時間到香港睇Clockenflap香港音樂節撐童童。噚日活動上，問到水原希子聖誕有乜節目，佢就話因工作關係會喺北京過聖誕，佢日前被拍到喺北京機場繼續似糖黐豆，仲攬到實好鬼黐纏，相信到時都係一齊過聖誕，唔怪得水原希子話好期待第一次到海外過聖誕啦!</p></body></html>