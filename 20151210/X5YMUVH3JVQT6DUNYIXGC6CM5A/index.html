<html><header><meta charset="utf-8"><title>Twins鍊贏台灣幫蔡依林港騷滯銷半價搶客</title></header><body><h1>Twins鍊贏台灣幫<br>蔡依林港騷滯銷半價搶客</h1><p>近年香港樂壇走勢低迷，不但唱片少人買，就連演唱會都不是場場爆！台灣天后蔡依林（Jolin）和張繼聰的門票均出現疑似滯銷的情況，兩個騷都被網站PLAYROLL以低至半價招徠！Jolin明晚假紅館舉行一連兩場演唱會，貴飛$800激減至$500，中價飛$580減至$300；而張繼聰於後晚假九龍灣Star Hall舉行的個唱，貴飛$580減至$300，中價飛$480減到$250。<br>昨日記者到紅館視察各演唱會售票情況，Jolin的兩場騷暫只有平飛$180售罄，另一位台灣天后張惠妹於下月舉行演唱會，同樣只有平飛$380沽清！台灣歌手演唱會的門票比本地薑貴，如張惠妹貴飛就高達$980，未知是否因票價影響銷情。</p><p>林子祥賣出九成門票</p><p>至於香港歌手就威過台灣幫，吐氣揚眉！將於除夕合體開騷的Twins，5場飛已全部爆滿，只尾場餘下單丁位，而於下周五開始的9場陳慧琳演唱會，門票亦賣得七七八八，林子祥下月的4場騷亦賣出九成，只餘兩場仍有中價飛。至於農曆年開騷的溫拿騷都好搶手，7場騷平飛全沽清，貴飛和中價飛部份剩單丁位。<br>昨日忙着為演唱會綵緋的Twins接受電話訪問，蔡卓妍（阿Sa）開心說：「𠵱家5場係平咗紀錄，公司想加日場，我同阿嬌話唔得，一日做兩場做唔到，實在太多舞要跳，擔心體力唔得。」鍾欣潼（阿嬌）表示希望開part 2，但不知能否訂到紅館期，阿嬌說：「𠵱家加緊努力地獄式綵排，希望唱好啲跳好啲。」對於票房贏了台灣幫歌手，阿Sa說：「唔可以比較，我哋5年冇開過演唱會，又踏入出道15年，我諗可能好耐冇開啩，好多朋友日日問有冇飛。」至於蔡依林經理人回應：「剛詢問香港主辦單位，說票已賣出八成，還不錯啊。」<br>採訪：皓騫<br>攝影：沈健程</p></body></html>