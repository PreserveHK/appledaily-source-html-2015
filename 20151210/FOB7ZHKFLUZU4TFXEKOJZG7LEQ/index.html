<html><header><meta charset="utf-8"><title>隔牆有耳：《蘋果》慈善基金20周年總撥款逾3億　60萬人受惠 - 李八方</title></header><body><h1>隔牆有耳：《蘋果》慈善基金20周年<br>總撥款逾3億　60萬人受惠 - 李八方</h1><p>《蘋果日報》慈善基金20歲喇！基金噚日喺將軍澳壹．蘋果大樓舉行酒會，現場社福界同工雲集，兼任基金董事嘅壹傳媒集團平面媒體行政總裁「堅哥」葉一堅、集團副財務總裁周達權、《蘋果》副社長張劍虹、編輯部總經理李彭基同老總陳沛敏，以及《蘋果》基金董事暨愛心基金委員會榮譽主席許賢發伉儷等均有出席，認真熱鬧。<br>同場仲舉行頒獎禮，出席嘅仲包括基金20周年慈善行同短片比賽得獎者、「奇謀妙策」獎勵計劃2015嘅受惠機構代表。<br>講到支援弱勢社群，點少得工黨立法會議員張超雄？噚日立法會大會流會，令張超雄安心出席酒會任主禮嘉賓。佢致辭時話，基金有唔少求助人都係自己有份跟進嘅個案，計起上嚟都係受惠者；又話香港社會富裕，但好多弱勢社群嘅基本生活需求都無法保障，好彩有《蘋果》基金幫到手，捐出1%利潤擺落基金，計落捐款比例仲高過馬會呀。<br>原來基金20年來總撥款超過3億港元，受惠人數逾60萬，仲分設10幾個專戶，針對唔同需要嘅弱勢社群伸出援手。</p></body></html>