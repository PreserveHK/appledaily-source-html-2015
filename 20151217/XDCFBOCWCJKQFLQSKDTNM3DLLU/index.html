<html><header><meta charset="utf-8"><title>魚樂無窮：7厘息攻守兼備股 - 唐牛</title></header><body><h1>魚樂無窮：7厘息攻守兼備股 - 唐牛</h1><p>本文見報之時，儲局已結束多年零息政策，究竟係一次性加息定係具持續性，就要聽聽耶倫心底話。不過，無論主觀意願抑或客觀分析，加息一定要循序漸進，需知道經歷金融海嘯後，美國經濟難得復蘇，儲局一旦行錯棋便會前功盡廢，耶倫更會淪為千古罪人。<br>香港會否跟加呢？日前本報財經頭版訪問幾大銀行家，均異口同聲表示冇條件上調利率，無他，香港一直處於水浸狀態，銀行體系結餘接近4,000億元新高，除非資金流走，否則低息環境將繼續維持。由此可見，市場一直擔心高息股無運行，其實屬杞人憂天，正如噚日所講，投資前景不明朗，高息股反添一份吸引力，今日推介嘅貿易通（536），連炒作催化劑都有埋，1+1的威力肯定唔止2！<br>金管局月初終推出電子支票，反應熱烈，首三日已有近萬名市民或企業申請及簽發，由於保安及方便程度均遠勝傳統支票，未來只會越見普及，作為電子支票唯一供應商，貿易通未來業績有晒保證，管理層曾透露，相關業務毛利率達三成，與公司本身相若，如虎添翼。貿易通派息慷概，接近賺幾多派幾多，最新息率高達7厘，與此同時，公司下半年業績有出售附屬入賬，收益涉約2,270萬人仔，派息隨時更高。如此攻守兼備高息股，由高位回落15%，是時候支持了。<br><br>唐牛<br> https://www.facebook.com/tongcow88 </p></body></html>