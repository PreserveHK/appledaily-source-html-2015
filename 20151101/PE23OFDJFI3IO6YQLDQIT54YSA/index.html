<html><header><meta charset="utf-8"><title>大棋局：耶倫三藏的加息緊箍咒 - Mr. Tregunter</title></header><body><h1>大棋局：耶倫三藏的加息緊箍咒 - Mr. Tregunter</h1><p>毫無疑問，耶倫出鏡時係煩過羅家英飾演的唐三藏，但美國貨幣政策對世界嘅影響力無出其右，所以都係需要關注。由去年10月停QE開始，耶倫三藏每隔一兩個月就會念加息緊箍咒，利率就快加、好快加、即將加、唔排除會加、任何一次利率會議都可能加但又唔一定加，能夠匹敵嘅恐怕只有港式官腔「密切注意」同中國外交措詞「嚴重譴責」。短短一年時間，油價腰斬，大宗商品暴跌，波羅的海指數破30底，貴金屬集體見熊，新興市場貨幣火燒連環船。印尼、秘魯、印度、墨西哥等國呼籲美國盡快加息，唔好再製造不確定性，如同火燄山上的小牛魔頂唔順先行跳崖。<br>10月冇加息但美滙反而轉強，因為今次議息聲明多咗一句話，16年前出現呢句說話後，下一次利率會議就開始加息。今次議息聲明多咗句「下次會議」（原文：In determining whether it will be appropriate to raise the target range at its next meeting），1999年12月出現「下次會議」呢句話後，緊接落嚟嘅2000年2月會議就宣佈加息。</p><p>另外值得留意，芝加哥商業交易所賭FOMC會議會否加息嘅期貨，賭12月加息嘅概率為47%，未夠一半。但若加息，加0.25%概率為53.5%，加0.5%為46.5%，兩者十分接近；賭1月加息嘅概率為55%，加0.25%概率為44.6%，加0.5%為47.7%（詳見表）。即係話市場預期今年12月如果仲係唔加嘅話，積積埋埋拖到明年就會越加越急，情況更加混亂。<br>早前人行以MLF注資兼降息降準大動作，如果10月美國加息，反映兩國講掂數，中國係事前收到通知，那11月人民幣納入SDR機會就高。但10月美國冇加息，代表只係中國自己紮定馬，那SDR一事仍然要斟酌。<br><br>Mr. Tregunter</p></body></html>