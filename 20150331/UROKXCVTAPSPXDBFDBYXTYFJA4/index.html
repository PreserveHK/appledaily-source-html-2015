<html><header><meta charset="utf-8"><title>隔牆有耳：卿姐孖何秀蘭賞櫻花 - 李八方</title></header><body><h1>隔牆有耳：<br>卿姐孖何秀蘭賞櫻花 - 李八方</h1><p>復活節假期又到，適逢日本櫻花花期，八方聽聞唔少立法會議員趁機去日本唞番吓兼賞櫻。民主黨主席劉慧卿早排撩工黨何秀蘭Cyd，復活假把臂同遊日本京都賞櫻。<br>阿Cdy同八方講，同卿姐公務外訪就試過好多次，孖住去旅行都係第一次，佢上次去日本賞櫻見唔到櫻花雨，希望今次一睹美景，佢話之前立法會去日、韓考察當地文化遺產，卻因時間關係，睇唔到當地生活層面嘅文化傳承，今次最想去京都寺院住番幾日，真正感受當地生活同民情。<br>據聞公民黨梁家傑上周五聽到「雙姝」孖住遊日後，即時拿拿臨訂酒店機票，但因為櫻花期間酒店爆滿，佢被迫坐喺電腦前每兩個鐘check一次，先至搵到酒店，𠵱家仲等緊機位，希望去得成。由於太太去咗英國，所以如果起行佢係一支公遊日。</p></body></html>