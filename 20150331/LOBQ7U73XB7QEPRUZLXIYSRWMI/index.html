<html><header><meta charset="utf-8"><title>隔牆有耳：基本法App　5分鐘必鏟 - 李八方</title></header><body><h1>隔牆有耳：<br>基本法App　5分鐘必鏟 - 李八方</h1><p>政府各部門近年頻頻研發智能手機應用程式，但似乎唔多獲市民歡心。人民力量陳志全噚日喺立法會特別財委會指，部門整嘅應用程式動輒過百萬，但有啲下載次數係雙位數，點名批評政制及內地事務局搞嘅「精靈基本法」App，「成本超過90萬，一年下載4,000次，除開每次下載200蚊」，佢親自試玩過，結論係「玩5分鐘包你鏟走佢」。<br>八方聽完佢講忍唔住下載嚟開眼界，一開就有三件自稱蛋撻、奶茶同魚蛋嘅「基本法朋友」彈吓彈吓，八方求其揀「魚蛋」一欄，入到去係一個完全睇唔出同《基本法》有乜關係嘅遊戲，又難怪被點名批評。社民連梁國雄建議當局整「D7689」或「齊昕三出走」嘅遊戲，包保市民爭住download喎。</p></body></html>