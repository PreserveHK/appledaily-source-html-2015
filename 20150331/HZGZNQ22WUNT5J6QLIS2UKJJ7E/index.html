<html><header><meta charset="utf-8"><title>隔牆有耳：葉劉水手裝相獲珍藏 - 李八方</title></header><body><h1>隔牆有耳：<br>葉劉水手裝相獲珍藏 - 李八方</h1><p>有意喺2017年爭出閘同梁振英爭特首寶座嘅新民黨主席葉劉淑儀，梗係唔可以放過任何拉票同曝光機會，所以有政界中人話佢𠵱家幾乎逢請必到，爭出線嘅決心好濃。而公務員出身嘅佢，自然亦要鞏固公務員嘅支持，日前佢參加咗公務員總工會今年嘅春茗聯歡晚宴，同唔少前夥計敍舊話當年。<br>佢喺facebook自爆，公會副主席陳耀光突然喺晚宴期間，向佢遞上一本日期為1998年7月嘅《Hong Kong Business》周刊，仲即場向佢索取簽名！原來當時着住水手裝嘅葉劉，係以入境事務處處長身份受訪，佢話呢次同那些年嘅自己「重遇」，真係喜出望外，欣然簽名之餘梗係要合照留念。</p></body></html>