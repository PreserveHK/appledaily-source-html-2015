<html><header><meta charset="utf-8"><title>隔牆有耳：暗指嘉儀BB嘲剋死老爺小珍怒火新聞線 - 李八方</title></header><body><h1>隔牆有耳：暗指嘉儀BB嘲剋死老爺<br>小珍怒火新聞線 - 李八方</h1><p>早排TVB新聞小花周嘉儀離職，唔少宅男喊咁口，八方真係估唔到，喺嘉儀BB離開TVB後，竟然仲有是非纏身，疑似被另一個TVB主播小花林小珍爆大鑊，不點名怒插對方話佢剋死老爺。<br>話說嘉儀BB正式告別TVB當日，以前同佢合作過《香港早晨》節目嘅林小珍，已經喺facebook貼咗段耐人尋味留言：「今日，四方八面的朋友、家人、同事都前來恭喜我。我，都要恭喜大家。」當時大家都唔知小珍想講乜，直至噚日似乎真相大白。</p><p>佩服吳若希保護家人</p><p>小珍噚日喺fb留言，話睇完吳若希反擊網民搞佢因為單車意外受傷嘅媽媽時，令佢諗起年初時老爺彌留期間，自己經常進出醫院，有時臨時請假探病，一名剛離職嘅「周姓女同事」好關心佢喎，成日四圍打探佢嘅行蹤，「得知我家中有事，猜測『我丈夫出去偷食』，後來得悉我老爺身體問題，就說成是『我一入門，就剋死老爺』，咒老人家『死快點』。」<br>小珍話最後佢老爺過身，因為搞白事忍咗呢口氣，「沒有找她晦氣，亦沒有要她道歉」，直至睇咗吳若希嘅言論，好佩服佢好勇敢，後悔當日點解冇開聲，好好保護佢家人咁話喎！「周姓女同事」係邊個？怕且唔使八方畫出腸嘞啩！據聞兩位小花曾經感情要好，唔知因乜事鬧翻，喺公司見面都面左左，估唔到會爆大鑊。嘉儀bb回覆八方查詢時話，現時只會將精神專注喺新工作同學業上，無意義嘅事情唔會理會，多謝大家關心。<br><br>李八方<br>mailto:pf_lee@appledaily.com </p></body></html>