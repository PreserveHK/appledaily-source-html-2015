<html><header><meta charset="utf-8"><title>曼谷懷舊 - 左丁山</title></header><body><h1>曼谷懷舊 - 左丁山</h1><p>在曼谷行街，到各大商場自然十分容易，但行得多，未免覺得熟口熟面，左太忽然間有懷舊之念，於是吩咐司機（我地租咗一架七人小巴，司機識講普通話）去耀華力路行一行。耀華力路就係唐人街，由四季酒店前往，本來路途不遠，但曼谷塞車無日無之，星期日下午亦不例外，司機在路上左穿右插，行足近40分鐘先至到達，在Hotel Royal Bangkok（林真香對面）門前停下，一落車已經覺得街道行人擠逼，路面凹凸不平，街邊檔攤林立，空氣污染，雜亂噪音不絕，都幾難頂。周圍望幾望，市容與建築物真係五十年不變，夠晒保育，香港的保育團體不妨到耀華力路一遊，睇吓如何保持街道幾十年都係咁落後，與四面佛一帶完全不同。唐人街點解數十年不變，極少新樓？諗極唔明，想來必與城市發展規管有關。<br>左太仲要貪過癮，經一條橫街行去另一條唐人街石龍軍路，呢條橫街滿是山寨貨雜貨鋪，做批發多過做零售，兩旁店鋪貨物堆出街上，中間剩番一條小路俾人行，假如是但一間店鋪發生火警，救火車根本無法進入，肯定會發生人踩人事件，一諗起就驚，急忙拖住左太以佢嘅最快速度（其實都好慢）逃離窄巷（泰文稱之為Soi），附近又有兩條小街人頭湧湧，店鋪全部賣小童玩具如山寨叮噹等等，睇到眼花撩亂。<br>成身大汗之下，走返去酒店門口，司機已在附近等候，懷舊完畢，左太方知腰酸腳痛，塊面都黑黑地，於是想去Spa按摩，叫司機直奔有四十六年歷史嘅Dusit Thani大酒店，酒店大堂清靜少人，入去搵到「健康中心」（Health Centre），就有美女相迎，話明按摩兼Spa一小時收費2000銖（即唔夠港元五百），真係抵玩之至。不過，要等到六點半後先至有人有房！邊度等得咁耐吖，唯有走去大堂在咖啡室飲杯清涼雞尾酒，成個人鬆晒。五點半之後，返Anantara酒店，唔塞車，只需行車五分鐘就返到（曾經試過在黃昏時候，同一路程行走一小時），家人來報，佢去咗隔鄰Grand Hyatt商場理髮，只需五百銖，平到佢咭咭笑，因為師傅手勢好，服務一流，在香港絕無可能如此美而廉也。酒店附近見到一個市區樓盤廣告名為Maestro，最細單位（300餘平方呎）售價450萬銖（約108萬港元），睇到家人心郁郁，一百萬港紙，在香港買樓，連首期都未夠，在曼谷市中心可以買到一個小單位（低層），又係幾吸引嘅！</p></body></html>