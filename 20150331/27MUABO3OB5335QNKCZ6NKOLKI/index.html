<html><header><meta charset="utf-8"><title>智取大市：中資股先食糊後低吸 - 晉佳</title></header><body><h1>智取大市：中資股先食糊後低吸 - 晉佳</h1><p>內地容許冇合格境內機構投資者（QDII）資格嘅公募基金買港股，對港股短線刺激作用，猶如舊年4月炒滬股通嗰一役咁犀利，大可稱之為港股通2.0版本。<br>中證監喺呢個時候容許公募基金買港股，或許因為中央覺得，A股累積升幅唔少，而家係時候疏導A股投資者嘅資金買較平嘅H股，按理內地A股會有短期壓力，殊不知滬綜指噚日仍升超過2%，一嚟反映中央想壓都壓唔住A股，二嚟反映內地A股上升動力相當強勁。<br>晉佳相信呢種牌面睇形勢大好嘅市況，已吸引到靠股價momentum搵食嘅短線投資者掃貨，呢班人正正係近年最積極買港股嘅投資者，如果佢哋耗盡子彈，短線可能會令大市欠缺承接力，而出現調整。<br>另外，晉佳觀察舊年4月炒作滬港通消息時嘅港股市況，最強勢嘅大折讓H股，喺滬港通公佈後，爆升一日半就短線散水，調整1個月左右先至進入慢牛格局。<br>如果港股通2.0同舊年4月炒作手法同出一轍，噚日爆seed嘅大價中資股，就有可能喺今朝開市早段爆上然後出現調整，調整大約1個月過後，先有機會步進慢牛格局，下半年開始正式進入中資股大牛市，情況一如舊年嘅大折讓H股。</p><p>成交破1,500億無難度</p><p>前車可鑑之下，踏入4月，中資股表現可能偏向反覆，timing係咪咁準確？唔敢講，但晉佳偏向視今朝為中資股短線食糊機會，然後轉吼其他基本因素良好、股價開始轉強嘅二、三線股，搵唔到對象寧願坐多啲cash，再等4、5月吼低位吸納大價中資股。如果閣下今朝先嚟追貨，諗住長坐，4月就可能面對捱價風險，到時震你唔走，你先有本事喺下半年贏錢。<br>再者，每年下半年係內地嘅傳統放水旺季，過往四年，下半年滬綜指表現偏向好過上半年，加上恒指喺近四年嘅第二季之內都會出現調整，晉佳覺得今年第二季唔會例外，所以都係等調整先低吸仲着數。<br>往後日子，投資者大概可用噚日升市做下半年中資股揀股嘅指標，噚日升得勁嘅，下半年應更有運行，港交所（388）、內地基建股、大折讓二、三線H股會係相當唔錯嘅備忘對象。噚日港股成交足足有1,408億元，只係略低於舊年成交最高嘅12月5日嘅1,478億元，如果港股下半年進入大牛市，單日成交要突破1,500億元又有何難？到時所有大行又要上調港交所目標價，220元以上冇走雞。要買港交所，唔使今日先嚟追，第二季內應該有更筍位。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>