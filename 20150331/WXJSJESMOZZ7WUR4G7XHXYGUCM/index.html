<html><header><meta charset="utf-8"><title>「陳韓」合唱《十年》狂改圖韓紅變震撼叔</title></header><body><h1>「陳韓」合唱《十年》狂改圖<br>韓紅變震撼叔</h1><p>內地節目《我是歌手》創造唱功嘅「潮流」，以後講唱功，就肯肯定係飆高音，自從唱得之人鄧紫棋(G.E.M.)上咗去紅爆之後，呢個節目嘅收視公式亦都係一直複製落去，就係「飆高音+最後一定係內地歌手拎冠軍+超唔自然觀眾」嚟炒熱話題，有得鬧，都叫做人氣。<br><br>之前《我是歌手》去到第3季，就播出咗最後一集，最後由韓紅奪得冠軍，其間韓紅仲同陳奕迅合作唱出《十年》，即係國語版嘅《明年今日》，而呢一個合唱一出街，就引嚟一場網民嘅罵戰，大部份就話韓紅搞到首歌唔好聽、亦有部份話Eason hea唱、又有部份話韓紅又「X嗌」飆高音，網民就慨嘆《十年》呢首講淡然愛情故事嘅歌，俾韓紅以「包租婆腔」唱出而糟蹋咗。<br><br>呢場熱烈嘅討論講足幾日都未講完，仲引申唔少搞笑事，就係網民最拿手嘅改圖喇，因為網民喺討論期間，整咗唔少好笑嘅改圖，好似有張就係用咗《人來人往》嘅歌詞:「閉起雙眼我最掛念誰，眼睛張開身邊竟是誰。」就用咗Eason同韓紅合唱嘅相，咁啱Eason又合眼又開眼，一開眼就係韓紅，真係似足歌詞.....仲有張就係韓紅「X嗌」嘅時候，Eason就嚇親咁，仲加咗震撼叔個嘅對白「睇住呀！」落去，認真搞笑，啲人仲話韓紅就係Eason嘅「C餐」，不過其實呢張圖就唔係當日《我是歌手3》嘅圖嚟嘅。</p></body></html>