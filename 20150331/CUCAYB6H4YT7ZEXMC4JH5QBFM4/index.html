<html><header><meta charset="utf-8"><title>隔牆有耳：莫錦貴選鄉委會險勝 - 李八方</title></header><body><h1>隔牆有耳：<br>莫錦貴選鄉委會險勝 - 李八方</h1><p>新界27個鄉事委員會嘅改選，喺上周六沙田鄉委會選出新一屆主席後曲終人散。八方之前都寫過，今屆改選，唔少鄉委會主席都換上新面孔，爭取連任沙田鄉委會主席嘅莫錦貴（圖），幾乎都墮馬，事關佢係以55票支持，撼低同佢爭主席位、獲52票嘅藍國慶，得票只差3票，贏到都要抹一額汗，有鄉事界花生友話貴哥呢場仗險過剃頭，大難不死，必有後福？<br>八方數過，新一屆嘅27鄉有6張主席新面孔，當然唔計成功翻閹屯門鄉委會同大埔鄉委會主席嘅劉皇發同張學明啦。而鄉議局會喺6月1日改選，有鄉紳同八方講，現任正、副主席、即係發叔以及張學明據知都會爭取、亦幾乎篤定冧莊。</p></body></html>