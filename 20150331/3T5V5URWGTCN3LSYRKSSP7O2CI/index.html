<html><header><meta charset="utf-8"><title>吳系講股：港交所離奇派錢事件 - 吳家順</title></header><body><h1>吳系講股：港交所離奇派錢事件 - 吳家順</h1><p>期指昨天結算，港交所（388）有突破，此股筆者又睇到，在其他媒體有推介到，雖然基金仔仔的主力倉位並不在此，但已經好開心。小故事，話說昨天港交所再度確認破位之時，港交所的期權及期貨市場出現派錢情況，所以筆者常說只要做好準備工夫，機會突然出現，自然可以周圍執錢。</p><p>期權市場有平貨執</p><p>港交所如何派錢？昨天期指結算，包括股票期權及股票期貨，理論上這類衍生工具會有合法的市場莊家開價，以維持最低的買盤及賣盤數量。筆者試抽出其中一個時段做例子，就用突破190元嗰一段吧。<br>理論上，昨天期指期權結算，時間值這個因素已經完全消失，所有衍生工具的價都會跟貼正股行，昨天當港交所正股在191元時，竟然有人用189.9元沽出期貨，在港交所沒有任何除淨除權因素底下（這些倉位全部都在昨天到期），這個完全等於用189.9元的價錢買入191元的港交所。這個跟派錢是完全沒有分別的，分別只是閣下必須事先對這市場有認知。<br>以上的情況其實是一位弟兄告之的，因為筆者當時集中港交所的期權市場，好忙呢！在類同的情況同一時間也在港交所的股票期權發生，用189元的成本就買到190元的港交所，筆者當場掃貨，掃到佢驚為止啦！<br>這個情況有點似窩輪市場的開錯價，不過，這次明顯是有人有某種原因（例如唔夠錢或唔想行使），焗住在市場上沽貨平倉，點知莊家突然消失唔出現，就要有實力的人出手「生吞活接」啦。我在股票期權市場只能做到幾百張，股票期貨就做得百幾張，埋單計其實賺得唔係多，少少咁啦，但單從成交數字計算上，可以在市場上做到的人，很有限呢。<br>要在市場上發現到這個「港交所派錢事件」已經唔容易，仲要有心、有力、有膽色，期貨最後嗰120張俾我掃咗，真的唔好意思呀弟兄，唯有送個吳系講股升級收費版過你補一補啦。讀者唔明唔緊要，弟兄明白的，因為筆者的基金仔仔可能搶咗最尾支旗……。<br>上周六舉行了《黃道十二攻——2015號外》講座，當中有根有據地繼續指出對大市方向的信心，以及用天才的腦袋講述了一些市場未必可以察覺到的東西。昨天港股爆升逼近25000點，全部股份升就很自然，筆者的黃道號外仍然明顯跑贏大市，不錯不錯。所以平或貴的原理，其實筆者唔太希望太多人識，因為如果個個都識，就無咁多條水魚喺市場游來游去啦，一陣搞到港交所派錢事件重現，個個搶住做我咪無啖好吃！</p><p>短炒港交所今食糊</p><p>唔係筆者唔講股，而係只要捉到個趨勢，我們真的唔使換來換去，筆者又唔使靠專欄吹噓、散貨搵食，同時筆者由去年6月開始到而家，主力的股份其實都係咁上下，第二季度，只待再觀察復活節後的一些流向，再確立清楚時，筆者就會有很多散打進攻的棋子。到時候筆者研究好晒、微型對沖基金掃晒貨之後，如果筆者認為仍然有水位，就自然會同大家分享下，唔敢亂講免大家接火棒。<br>那麼港交所後市如何？成功突破185元奇怪位，再加上成交及大市各項都配合，估計今天會再抽高一段，短炒者吃糊算。中線的，筆者all in其他中，已經足夠令筆者的微型對沖對金仔仔再創新高，今年第一季回報大約是22%。已經忘記了多少年沒有認認真真地放假，筆者就借這個假期，同阿囡出去行下，到時可能大家在一熱門旅遊點高呼「你都係度呀」。<br><br><br><br>吳家順<br>中國銀盛資產管理董事、Mensa會員<br> http://www.facebook.com/1234567.com.hk <br>本欄逢周二刊出<br><br>筆者為證監會持牌負責人，申報於本文章刊登之時，筆者個人並沒持有此股票相關權益，而中國銀盛資產管理的基金客戶持有港交所相關股票權益。證券價格可暴跌不升至毫無價值，招致損失，投資者及客戶應審慎，並在作出其投資決定時應僅視本文為眾多考慮因素之一。本文所提供的建議未必適合所有投資者，作者合理地認為所提及的資料在公佈時是準確的，但並不保證（明確或暗示）該等資料的準確性。</p></body></html>