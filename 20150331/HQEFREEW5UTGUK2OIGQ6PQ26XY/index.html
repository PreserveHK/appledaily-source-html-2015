<html><header><meta charset="utf-8"><title>隔牆有耳：二少捐膠袋費做研究 - 李八方</title></header><body><h1>隔牆有耳：<br>二少捐膠袋費做研究 - 李八方</h1><p>新一階段嘅膠袋徵費聽日就實施，市民以後用平頭袋都或者要畀錢。身為時裝零售店G2000大老闆嘅新民黨副主席田北辰，都瞓身響應以新徵費推動大家更環保，原來佢已經叫咗集團嘅同事計一計，如果每個膠袋5毫子計，佢哋一年有幾多收費？計出嚟原來係每年逾100萬。<br>田二少話喎，相信呢次新徵費，唔會影響佢嘅顧客唔攞膠袋，一嚟覺得買幾百蚊嘢以上嘅客，未必在乎嗰5毫子，二嚟好多顧客係內地旅客，相信佢哋寧願索取膠袋。二少決定將每年會收到嘅膠袋徵費，全數捐出去畀年輕學者，做一啲環保物料嘅研究，睇吓可唔可以研製出慳錢又環保嘅袋，方便到商戶同顧客。</p></body></html>