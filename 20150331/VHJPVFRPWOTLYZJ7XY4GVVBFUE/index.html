<html><header><meta charset="utf-8"><title>金手指：再不問價追摩比 - 孫柏文</title></header><body><h1>金手指：再不問價追摩比 - 孫柏文</h1><p>上周孫柏文叫大家不問價追嘅摩比（947）出業績，營業額升八成，盈利升逾4倍，市盈率得番12倍。我去埋佢哋嘅分析員會，講真，市價反映嘅未來係錯晒。呢間嘢嘅訊號塔上4G接收器同天線，香港電訊商測試過都話產品達國際水準。營業額同盈利咁升，市盈率都得12倍，即好多人覺2014年係最高峯，之後冇增長。</p><p>4G概念有排玩</p><p>佢哋信嘅原因，係因摩比啲客，即電訊商自己話嘅。由中移動（941）話因舊年起咗72萬個站，故今年只起30萬個，到聯通（762）同中電信（728）話今年佢哋各起約30萬個站「就會係4G資本投資高峯」。即係今年玩埋，摩比唔使再做。信的話你就係白癡，因電訊商擺到明要呃你。點解？因大陸假3G實嚇怕人，當年個個諗住3G會好得，點知大陸研發自己嘅制式唔掂，係香港速度嘅一成，除短訊外乜都慢到做唔到。故舊年初中移動話做4G，要2014年起50萬個站後，股價大插落到60幾，因啲人又驚佢哋「為國策」做啲冇回報嘅資本投資。<br>你會問：「2014年起50萬個站？點解最後會起72萬個嘅？」冇錯，原因係4G用番國際制式，快3G幾十倍，故勁上客。所以點解起72萬個站後，中移股價反而過百。其實舊年全國設備製造生產量俾中移攞晒，原本想起唔止72萬個站。聯通同中電信因3G唔係廢嗰隻要讓中移買先，即今年全國總數100萬個站係低估，但都仲多舊年四成。而因科技嘢研發成本高，每賣多台就平均研發成本跌，毛利再升。<br>保守估計摩比盈利今年升多五成，仲要玩多好幾年。到市場知嘅時候，即中移又宣佈超額投資時，因PE Growth帶動市盈率唔會係12倍，亦可快上到廿幾三十倍。如果25倍市盈率，昨日收市價1.81元，今年將見3.75元。曾淵滄話三隻大陸電訊股要逢低必買，因4G堅料有排玩，咁摩比仲唔不問價追？<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>