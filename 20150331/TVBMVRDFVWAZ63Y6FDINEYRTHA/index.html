<html><header><meta charset="utf-8"><title>隔牆有耳：張炳良宴請白鴿補飛 - 李八方</title></header><body><h1>隔牆有耳：<br>張炳良宴請白鴿補飛 - 李八方</h1><p>盛傳梁振英下令禁止各司局長出席上月底嘅民主黨黨慶，連白鴿黨前副主席、現任運輸及房屋局局長張炳良都「身不由己」，突然要去視察港珠澳大橋為由被迫缺席。<br>張炳良噚晚做東，拉埋副局長邱誠武同白鴿黨高層食晚飯擺「和頭酒」，但張良入場時堅稱「食餐飯啫」，唔係要彌補唔去黨慶，堅稱不時同唔同政黨議員溝通、食飯。<br>出席晚宴嘅白鴿黨中人包括主席劉慧卿、副主席羅健熙及一班立法會議員。卿姐話餐飯話題離不開機場第三條跑道同埋要求港鐵減價，佢仲表明唔介意張良當日缺席黨慶，好尊重每個獲邀者嘅選擇。咁食過呢餐飯，係咪代表運房局日後唔會遭白鴿黨喺立法會刁難？卿姐話佢哋個黨對事不對人，唔會支持市民反對嘅政策，要傾嘅繼續傾。據悉席間，白鴿黨問政府可唔可以就三跑向立法會提出決議案，畀立法會監察下，但張炳良冇乜具體回應。</p></body></html>