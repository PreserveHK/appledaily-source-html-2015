<html><header><meta charset="utf-8"><title>求驗客手記︰最期待的畫面出現了789閃耀晏菲路</title></header><body><h1>求驗客手記︰最期待的畫面出現了<br>789閃耀晏菲路</h1><p>星期日球壇最好節目，可能唔係歐國盃外圍賽或者有巴西亮相嘅友賽，而係由謝拉特隊對加歷查隊群星拱照嘅利物浦慈善賽。呢場波踢成2:2和氣收場，球迷見到蘇亞雷斯同費蘭度托利斯（費托）回歸晏菲路，又有亨利神級妙傳，仲有巴洛迪利冇乜幾可入波，一次過過足晒癮。</p><p>呢場利物浦全明星慈善賽，參加嘅球星除咗有一班謝拉特新舊隊友之外，亦有亨利、杜奧巴同埋泰利等好友嚟贈慶。只要捐一英鎊（約11.5港元）就可以透過官方網站睇呢場直播，相信香港都有唔少球迷支持。今季加盟一路都冇乜波入嘅巴洛迪利，喺開賽八分鐘就以一記遠射，幫加歷查隊先開紀錄；之後杜奧巴再建一功領先到2:0。完半場前謝拉特隊博到12碼，極刑梗係由大隊長親自操刀，追成1:2。已經退咗休嘅亨利都證明自己仲有料到，喺一次進攻當中扮射波，但其實係交波，呃晒全場，可惜接應嘅賴恩巴布唔生性射失咗。</p><p>謝四：感動到毛管戙</p><p>半場休息之後，紅軍球迷最期待的畫面出現了。謝拉特隊一口氣換咗七個人，其中蘇亞雷斯同費托就好有型咁，特登等到最後先入場。加埋謝拉特呢個「789」夢幻組合首次一齊合作，真係有今生冇來世，而對面嘅加歷查亦好識做，好令人懷念咁喺禁區侵犯阿蘇，輸12碼，結果謝拉特再操刀射成2:2和氣收場。<br>除咗費托同阿蘇，利迷仲見番包括沙比阿朗素同懷斯等唔少2005年歐聯奪標功臣，謝拉特賽後都話好開心：「呢場波真係冇得頂，最重要梗係達到做慈善嘅目的，全場爆滿，而我對紅軍球迷嘅熱情同支持就一路都冇懷疑過。成場波都喺好好嘅氣氛下進行，亦冇人受傷，我真係一路踢一路感動到毛管戙。我問過阿蘇同費托想唔想去射12碼，佢哋都耍手擰頭，我估佢哋唔想喺自己重返晏菲路個回憶度，有宴客呢件事存在。」</p><p>阿蘇𠱁fans非紅軍不返</p><p>作為紅軍近年最出色嘅兩名射手，唔理阿蘇同費托當日離隊嗰陣對利物浦球迷有幾大傷害，今次返嚟所有唔開心嘢都已經煙消雲散。費托賽後都話仲聽到有利迷歌頌佢覺得好感動；阿蘇就更識𠱁人，話有朝一日返英超嘅話，利物浦係佢唯一嘅選擇。</p></body></html>