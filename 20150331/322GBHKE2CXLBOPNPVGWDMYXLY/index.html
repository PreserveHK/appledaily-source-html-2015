<html><header><meta charset="utf-8"><title>政壹花生友：梁粉怪論　CY點都會連任？ - 花生友</title></header><body><h1>政壹花生友：<br>梁粉怪論　CY點都會連任？ - 花生友</h1><p>雖然早前有建制派權威消息人士分析，泛民一旦否決政改方案，特首梁振英極可能連任，反之梁振英喺普選下，定遭選民唾棄難再連任，但有屬忠實梁粉的建制派人士，近日就提出相信會嚇怕唔少香港人的怪論，反駁上述理論。<br>到底有乜嘢咁嚇人？呢位梁粉話喎，一旦通過政改，梁振英明顯已完成阿爺「硬任務」，阿爺必想呢位稱職夥計繼續留任，屆時建制派有意爭奪特首人士，定必因唔想得罪阿爺而縮沙、唔報名參選，「阿爺想梁振英繼續做，有邊個建制派夠膽出嚟同佢爭？」<br>原來喺梁粉心目中，只要梁振英任內落實一人一票普選，加上之前「和平解決」佔領行動，即使民望再低，阿爺肯定無唔畀佢連任嘅空間，「就算唔係直接、都會間接幫佢，肯定會說服啲有影響力嘅政團支持佢連任」，再加上梁振英現時在位，政治資源上有一定優勢，梁粉認定一人一票，梁振英唔係一定輸。<br>吖，咁政改原地踏步，689係咪一定連任呢？梁粉陣營同權威人士意見相近，話梁連任「機會更高」，因為屆時只維持千二人提委會，「689分分鐘變896」，相信屆時嘅選委一定睇住阿爺嘅欽點令「自動識得諗」，然後佢講咗樣令花生友聽完戚戚然嘅分析：「有人話唔想梁振英連任就要通過方案，係有少少道理；但其實通唔通過，佢連任機會都好高。」<br><br>花生友</p></body></html>