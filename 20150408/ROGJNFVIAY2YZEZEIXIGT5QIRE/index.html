<html><header><meta charset="utf-8"><title>慧嫻孖中性女助手黐實睇衫</title></header><body><h1>慧嫻孖中性女助手黐實睇衫</h1><p>【銅鑼灣】歌手陳慧嫻入行30年，其中一首作品《儍女》唱到街知巷聞，就連李逸朗早前翻唱呢首歌嘅哭腔亦受到關注。不過陳慧嫻情路一直都唔算順境，佢同區丁玉、醫生男友謝國麟最後都分手收場，近年有雜誌報道話佢同身邊喜歡作中性打扮嘅女助手Elson過從甚密。</p><p>戴口罩掩人耳目</p><p>日前夜晚7點幾，慧嫻同一頭短髮嘅女助手Elson齊齊喺銅鑼灣行街。將頭髮染成金色嘅慧嫻戴住口罩，行喺馬路上完全冇人認得出，佢哋一齊行街嘅時候兩人都顯得有啲避忌，當入到I.T時裝店嘅時候兩人先表現得親密，喺舖頭入面有講有笑，不時交換揀衫心得。佢哋兩個喺時裝店足足逗留咗大半個鐘先離開，雖然唔係滿載而歸，但都顯得好滿意。<br>之後兩人去咗日本城睇家居用品，由於夜晚時間店舖入面較少客人，環境顯得冷清，慧嫻卒之放下戒心，除去口罩，佢同Elson亦行得較埋，仲聽到佢哋討論緊想買一啲掛衫嘅掛鈎。不過當一見有人行過時，慧嫻即火速戴番口罩，又同Elson保持距離。喺日本城大約逗留咗15分鐘左右，就搭的士離開。的士過海去到上水一私人屋苑，有別於早前慧嫻嘅獨立屋寓所，相信佢哋兩個目前正為新居添置用品。<br>採訪、攝影：畢紹基、陳辰、朱志聰、徐錦池</p></body></html>