<html><header><meta charset="utf-8"><title>走進亞視　追憶八景</title></header><body><h1>走進亞視　追憶八景</h1><p>往事只能成追憶，亞視明年3月31日變舊迹，在亞視即將變成我們的集體回憶之前，本報邀請了宮雪花和黃集鋒引領大家進入2007年開始使用的大埔亞視總台，參觀八個亞視必看景點，訪問八個亞視藝員細說他們在電視台的生活點滴。</p><p>大堂</p><p>1995年47歲高齡亞姐宮雪花，為亞視寫下創舉，她對亞視感情深厚。日前花姨踏進大埔亞視總台的大堂，看着空曠大堂豎立一旁的a字巨型徽章說：「其實a字揀橙紅色呢個設計係好sharp，不過個大堂真係太空曠，之前話睇風水改動過，但都幫唔到幾多。其實廣播道時個大堂好細，但係好溫暖，大埔呢個早就應該綠化，搞到似個花園，只係𠵱家講乜都冇用，希望佢賣地賣得好，畀錢王征可以準時出番啲糧畀班同事。」<br>採訪：黃曉妍、周鳳儀、楊潔雯<br>攝影：沈健程</p><p>八廠</p><p>黃集鋒：2012年參加亞生，尤其呢個八廠，𠵱家冇開燈好黑，感覺成個八廠好空、好淒涼。仲記得我選嗰陣真係好熱鬧，𠵱家見到人走茶涼，見到都好心痛，同埋我選亞生時喺亞視門口影第一張相，我覺得唔會離開呢間公司，估唔到搞成咁。</p><p>記者室</p><p>張家瑩：正正喺大堂角落頭有一間房，記得我第一次入去，腳都震埋，因為我成日驚自己唔知講乜嘢，個腦空白一片，我記得自己嗰次語無倫次，係個好深刻回憶，我以後見到呢間房覺得好恐怖，唔想入去。</p><p>化妝間</p><p>筱靖：我最難忘就係化妝間，每一次開廠之前都喺化妝間等，我平日留得最多時間嘅，就係呢度。同埋之前台慶喺化妝間唔見咗錢，俾人偷咗幾千蚊，就係嗰件台慶失竊事件，呢個梗係令我留下最深印象喇！</p><p>服裝間</p><p>蔡國威：我做咗亞視20年做過好多綜藝節目，好多服裝都係公司提供，每次返去都會踏入服裝間，試身、度身，所以我哋同服裝間阿姐建立咗一個非常好嘅關係，就好似親人咁，真係乜都俾佢睇晒。</p><p>道具房</p><p>劉錫賢：道具房我梗係去過。記得以前廣播道係好雜好亂，你唔會知收埋喺邊度，如果漏單，真係唔知會放喺邊，但道具房同事可以即刻搵到畀你。搬入大埔個道具房就比較偏僻，比較大，同樣都係唔知啲嘢放邊。</p><p>Canteen</p><p>秦啟維：一個電視台最重要係canteen，如果啲人冇嘢拍就喺canteen吹水，久唔久有監製喺度，買杯嘢飲可以同啲編劇同埋監製傾吓，等佢知道你存在。以前拍劇出發前，都會聚集喺canteen，好似聯合國咁。</p><p>天台露天雅座</p><p>鄭伊娜：記得當時我加入亞視一年，有次我拍嘢拍到好夜，有工作人員話夜晚有燒嘢食叫我去，我去到竟然見到有過百人喺度，有啲員工同家屬一齊慶祝，見到個場面感覺好溫暖，原來亞視有呢啲員工活動。</p></body></html>