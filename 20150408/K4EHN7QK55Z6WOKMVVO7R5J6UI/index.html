<html><header><meta charset="utf-8"><title>隔牆有耳：化身魚蛋佬食粟米財爺軟銷美食車 - 李八方</title></header><body><h1>隔牆有耳：化身魚蛋佬食粟米<br>財爺軟銷美食車 - 李八方</h1><p>財爺曾俊華喺財政預算案提出搞美食車（Food Truck）。為咗身體力行推動，鬍鬚曾噚日出席工聯會陳婉嫻喺觀塘海濱道搞嘅「反轉天橋底」墟市活動時，即場變身生招牌，喺工聯會特登為佢度身訂做、掛住印有佢篤住魚蛋嘅卡通banner貨車前「開檔」，篤魚蛋畀現場嘅小朋友食。唔知鬍鬚曾會唔會覺得配埋一杯咖啡，成件事更加perfect？<br>除咗變身魚蛋佬，鬍鬚曾仲即席試食有機粟米；咁鬼賣力宣傳，無非想大家多多支持美食車計劃，佢話好希望盡快落實呢個建議，會交畀旅遊事務署詳細研究㗎嘞，佢就唔想美食車只係賣魚蛋同燒賣喎，最好係要發揮多啲創意。</p><p>嫻姐促推動墟市</p><p>其實噚日嘅墟市係由嫻姐牽頭成立嘅「天橋底行動」舉辦，由朝早10點至黃昏6時，免費租畀有興趣嘅地攤檔主。八方去睇過，墟市有約20個地攤，賣有機蔬菜、自家創作布袋、飾物等。<br>嫻姐請到財爺大駕光臨，當然唔放過佢，除咗要財爺快啲落實美食車計劃，又話政府既然搞得降低食物中鹽和糖委員會，唔明白點解唔可以成立統籌部門，推動地方經濟舉辦墟市？<br>而負責提供魚蛋畀財爺篤嘅張先生，原來係喺黃大仙冬菇亭做食肆，佢話𠵱家每月租金約20萬，租金好貴；如果政府真係推行美食車，佢有興趣經營㗎，起碼成本低咗、又唔使請咁多人。</p><p>李八方<br><br>mailto:pf_lee@appledaily.com</p></body></html>