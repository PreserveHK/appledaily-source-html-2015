<html><header><meta charset="utf-8"><title>中環在線：圓潤王穎妤睇Art Basel - 李華華</title></header><body><h1>中環在線：圓潤王穎妤睇Art Basel - 李華華</h1><p>藝壇盛事巴塞爾藝術展（Art Basel）噚日開始，一連三日在港舉行，午飯時間已經有唔少人到場參觀，包括前大法官王見秋嘅大律師女兒王穎妤，同埋人稱「紅姑」嘅美魔女鍾楚紅，咁啱得咁蹺，兩人都係黑衫黑褲。<br>華華噚日喺Art Basel見到四十五歲幾圓潤嘅王穎妤，佢跟幾位朋友企咗喺展覽場地嘅走廊位置不停傾偈，傾咗大約十分鐘先至繼續一齊行。呢日佢着得十分簡樸，着住黑色鬆身衫，孭住個Chanel手袋，手上拎實部iPhone 6。<br>王穎妤之所以被人認識，主要因為佢多年前曾經係華置（127）大股東劉鑾雄嘅紅顏知己，不過，二○○三年開始，就成日俾人影到佢同新世界發展（017）主席鄭家純出入ball場，關係相當密切。作為blue blood，逛藝展都好正常嘅。<br>紅姑就跟一位朋友到場，見佢遇到有興趣嘅作品就主動向參展藝廊嘅負責人多問資料，行行吓又走去買杯咖啡，叉完電繼續行。</p></body></html>