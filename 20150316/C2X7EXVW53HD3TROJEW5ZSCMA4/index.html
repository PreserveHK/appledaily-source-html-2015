<html><header><meta charset="utf-8"><title>睇吓鮮：歐元貶值的啟示 - C+B</title></header><body><h1>睇吓鮮：歐元貶值的啟示 - C+B</h1><p>今年首季未過，全球合共有二十四間央行放水，真係好似七仔咁，梗有一間喺附近。鍾意去旅行嘅人當然興奮，做出口生意嘅人，今期應該喺歐洲做出口做到笑逐開顏。<br>歐洲央行啟動萬億歐元買債大計，歐元滑落到1.05美元水平，兌港元更向八算進發，旅客亦係歐遊掃名牌嘅時機，同十算果陣相比，變相八折購物。歐洲奢侈品牌亦有優勢，高級羽絨商Moncler舊年收入升近三成，時裝品牌Salvatore Ferragamo上季收入又升9.3%。而意大利眼鏡名牌Luxottica收入亦升過一成，好多歐洲品牌第一時間諗到嘅梗係唔係減價，而係點樣去運用賺咗嘅錢。<br>歐元弱勢帶動盈利上揚，情況同日本央行放水後，出口汽車嘅企業盈利增加嘅情況好似。曾經講過日本同歐洲央行放水行動，就好似難兄難弟一樣。呢兩年日圓貶值，日本經濟復蘇步伐龜速兼面臨通縮。而歐元貶值、買債計劃同能源價格下滑，係咪可以救番歐元區國家經濟，係咪可以反彈，真係要問番德拉吉。不過，唯一可以肯定嘅係風水輪流轉，話說《福布斯》最賺錢嘅名模Gisele Bündchen，金融海嘯前、趁二○○七、二○○八年歐元高位見1.6美元，接job淨係收歐元，相信而家名模都唔會咁儍女淨收歐元。外國分析員估歐元最快今年見一算，難怪有人話Gisele係名模界嘅明燈。<br><br>C+B<br>本欄逢周一刊出</p></body></html>