<html><header><meta charset="utf-8"><title>Trader物語：港股炒家心態已變 - 張士佳</title></header><body><h1>Trader物語：港股炒家心態已變 - 張士佳</h1><p>上周我做了一個測試，搵一班炒股兩三年嘅後生仔女，每日收市後問吓佢哋，五十二周新高同五十二周新低股票名單中，有邊隻股份佢哋識，同埋講得出大約做邊行。傳統智慧適用時，生意做得越大，接觸到我哋生活層面越大，這些上市公司創造的價值理論上亦越大，當個市好起上嚟，加上本身因為知名度高，較容易成為創新高嘅股票。可是近排偏偏班後生仔女講得出做邊行嘅中大型上市公司，都輪流係，五十二周新低股票名單出現。不過另一邊升到癲晒嘅股票，佢哋講得出做邊行已經算叻仔叻女，至於問埋知唔知做乜升咁多，基本上無人即時答到。</p><p>中國遲早加入QE大軍</p><p>我認為以上現象，同兩大因素有關。第一美滙狂升，國際資金正減持本地中大型股票，轉投其他QE進行中的股市。第二就係本地A股化又走前一大步，除咗內地炒家係場內，暴力地炒妖股搵食外，越來越多本地投資者已放棄舊時用開嘅價值投資法，加入投機行列，我新開嘅實戰技術分析課程中，都遇到唔少這類學生，港股市場部份參與者嘅心態同手法改變了，係鐵一般嘅事實。<br>港股入面又可分兩類股票，第一類主要係本地及國際企業，第二類係中資企業，恒指就係由兩類股票所組成，H指則由後者組成。雖則大市係差，但內地兩會期間，久唔久就傳出財政部會處理地方債嘅問題，更有傳中國版QE將出台，令中資股有所支持，長遠跑贏恒指的機會較大，我哋上星期開H期沽恒期對沖策略，可以keep住做。另外，今年我哋周不時聽到內地降準、減息、放水等等，好多時報道會喺尾段附送相關投資策略，叫買高負債嘅內地股票，因為以上政策，可以降低利息支出，中線向好。如果上市公司嘅收入同負債都係內地，並用人民幣結算，這個說法都行得通。但係要留意中國如果再大力放水，人民幣好難再跟住美元咁強，唔加入貶值行列。上周就有泰國同韓國加入戰團，中國會否加入，只係時間問題，所以要特別小心早幾年係香港不斷發美元債嘅公司，中國QE來時，佢哋嘅債務唔單止無減輕到，隨時仲會變咗個炸彈，為公司帶嚟危機。<br>講吓股票，中國東北地區嘅醫藥零售同分銷商金天醫藥（2211），亦都係外國奶粉的總代理，2月中發盈喜，裂口高開後回落，回補裂口後，再展升浪。過去大市七陰一陽，佢就六陽二陰，升勢溫和健康，三月升左10%左右，慢慢試3.2元機會都大，唔會長揸。另外上周又炒返創業板股轉主板概念，先係IGG（8002）同龍傑智能卡（8210）計劃轉板，然後英裘（8168）獲批轉板都炒咗轉，我睇返創業板成份股，發現有PE股票唔多，發現隻羅欣藥業（8058）非常有資格去做呢個轉動，每年賺4億人民幣左右，只差在管理層覺得有無需要，轉主板都係增加兩三億估值，不過市場興炒，就同佢癲吓，首目標都係十幾個巴仙先。<br>註︰筆者持有羅欣藥業及金天醫藥。<br><br>張士佳</p></body></html>