<html><header><meta charset="utf-8"><title>隔牆有耳：男神反水客變網上罵戰高登仔狙擊范國威 - 李八方</title></header><body><h1>隔牆有耳：男神反水客變網上罵戰<br>高登仔狙擊范國威 - 李八方</h1><p>網民暱稱「高登男神」嘅新民主同盟范國威（Gary），二○一二年被高登仔力捧下進入立法會，不過近日就因為反水貨客同退聯等議題，惹起高登仔反彈同狙擊，仲有人話要對佢「票債票償」！<br>究竟為乜搞到咁大件事？原來之前屯門反水貨行動，有部份示威者嚇喊細路同有港人被誤中副車，范國威之後接受訪問時話，如果佢唔採取呢啲擦槍走火、踢人圍罵嘅方法抗爭，「佢（支持者）唔追隨我係完全冇問題」，再加埋近日新民主同盟因中大退聯問題，與已退黨的中大本土學社召集人劉頴匡矛盾全面爆發，而高登入面又有班人撐劉頴匡，結果連「高登男神」都畀高登仔狙擊！</p><p>「仲有邊個未俾高登反？」
</p><p>不過，Gary係高登都有支持者，所以難免會變成高登仔網上罵戰：有人話Gary想扮本土派大佬，呼籲網民下屆唔好投票畀佢；但亦有人反駁：「人地（哋）一直標榜自己溫和本土派喎，冇變過冇呃你喎。」仲有人問：「仲有邊個未俾高登反？」<br>咁八方就問Gary點睇，佢就好認真咁澄清，自己冇講如果佢唔以踢人、圍罵方式抗議，支持者唔追隨都「冇所謂」，當日係話「冇問題」。即係一簽多行、自由行政策一日未調整，佢都會用唔同途徑爭取、抗爭，搞社會行動、約見官員、政策倡議等等，認為爭取可以各司其職，但如果行動過火位，令爭取的目標模糊化就唔好喎。開講有話，「寧得罪小人，莫得罪高登」，唔知Gary怕唔怕被狙擊？佢一句到尾，總之繼續做好本份啦。<br><br>李八方<br>mailto:pf_lee@appledaily.com</p></body></html>