<html><header><meta charset="utf-8"><title>政壹花生友：泛民歃血為盟歃到血都乾 - 花生友</title></header><body><h1>政壹花生友：<br>泛民歃血為盟歃到血都乾 - 花生友</h1><p>公民黨湯家驊日前自爆牽線安排京官同泛民見面，對方要求會面低調，而且仲講好，會面唔提撤銷人大八三一框架等，引述自己摸底時，泛民四大板塊代表雖然冇舉手贊成、但亦未有人反對，點知返去「飯盒會」傾，就有人問點解唔堅持講撤銷八三一。花生友在此講番呢件事，其實係想話畀大家聽，主流泛民被「夾實」嘅事件成日發生，呢件事只係冰山一角。<br>花生友其實都唔打算評論，激進派「夾實」泛民係好定係唔好；但心水清嘅讀者都不難發現，近年泛民聯署行動多咗，如佔領期間發聲明譴責衝擊立法會嘅暴力行為、第二階段政改諮詢開始前，又聯署表明會杯葛諮詢等，總之唔止政改，就連其他議題，都不時透過聯署以示「團結」。</p><p>好驚有人「跳船」
</p><p>最明顯嘅當然係最近一次。去年雖然已經聯署表明否決任何不符國際標準政改方案，但一班泛民議員，近日又再聯署一次，雖然人數比之前多，有成廿七個聯署人，隊形夠晒齊，但查實內容都係重申會否決八三一下嘅任何方案。<br>聲明一簽再簽，一嚟係重申宣示立場，二嚟反映泛民真係好驚有人「跳船」，但據聞有泛民人士都覺得多得滯，有建制議員近日私下同泛民傾政改，引述呢位泛民議員都忍唔住呻兩句話聯署too much，有泛民更舉例話，每隔一排就要聯署歃血為盟，咁樣不斷歃血，遲早歃到冇血。<br><br>花生友</p></body></html>