<html><header><meta charset="utf-8"><title>中環在線：永義太子女賣樓玩花臣 - 李華華</title></header><body><h1>中環在線：永義太子女賣樓玩花臣 - 李華華</h1><p>賣樓搞花臣是常識吧！永義國際（1218）太子女官可欣（Candy）噚日為推銷旗下何文田新盤，跟美國電動車製造商Tesla搞咗場大龍鳳，主要係話呢個新盤裝咗兩個充電器，用電動車嘅住客有得叉電，就係咁嘞。<br>永義大股東官永義似乎又真係完全退下火線，將賣樓工作交晒畀三十歲嘅Candy。雖然官永義噚日都有現身，但係好似閒人一個咁，四圍遊走跟地產代理傾偈，當記者行埋佢身邊，佢就即刻耍手擰頭，話「個盤嘅嘢我唔清楚，你問阿女喇」。<br>照咁睇，Candy的確好幫得手，令佢相當放心。Candy喺英國修讀法律，五年前先加入永義。佢細佬官俊廷（Michael）加入咗公司兩年，相對低調。長實（001）樓神趙國雄阿仔趙朗原來同Michael係老友，噚日就去幫手撐場，想順便試揸電動車。</p></body></html>