<html><header><meta charset="utf-8"><title>每日一趣：中石化失護傘？ - 李可強</title></header><body><h1>每日一趣：中石化失護傘？ - 李可強</h1><p>每年人大總理記者招待會，都會有一條最爆的問題，成為全場焦點。今年呢條問題就來自網路報紙赫芬頓郵報，引述央視前記者柴靜所拍霧霾紀錄片《穹頂之下》，指名道姓話，中石化、中石油兩大央企妨礙環保政策的制定和執行，問李克強同唔同意，又會如何破解？<br>呢條問題咁尖銳，你叫佢點答？尤其《穹頂之下》而家在內地已成禁忌，成條片被鏟咗，所有評論同報道都消失，連柴靜都似乎蒸發埋，幾日前幾億人瘋狂點擊條片的景象，好似從未發生過。結果，李克強就答非所問，講咗一輪政府努力治理霧霾，喺度遊花園，對穹頂之下、中石化、中石油呢幾個敏感字，一字不提。<br>《穹頂之下》可以話係央企的一場公關大災難。柴靜訪問中石化總工程師，問集團每年賺過萬億，點解唔承擔多些社會責任？佢話「這只是虛胖」，默認中石化唔肯支持環保，令內地民意沸騰。但中石化之後話，當時佢下半句係，公司已投放過千億於環保，但片中沒播，係斷章取義。<br>耐人尋味的是，李克強竟沒有乘此難得機會，澄清兩大油企並非造成污染的罪魁禍首，或者幫口話，其實兩大油企已經為治理環保出力唔少。又難免令人猜測中央到底有何打算。<br><br>李可強</p></body></html>