<html><header><meta charset="utf-8"><title>笑到最後：撈底注意三件事 - 高明</title></header><body><h1>笑到最後：撈底注意三件事 - 高明</h1><p>兩個星期前，本欄預言兩會期間，股市一定跌，建議清倉。<br>果然，預言成真，由三月三日兩會開始，恒指連跌七日，由開會前高位24998點，跌到最低23677點，跌咗成一千三百點。至上星期四同星期四五先有少少反應。<br>圖表好難話你知係咪見底，高明會搵番今浪跌市元凶：兩會。因為兩會消息差過預期，同時亦都抽走中國入面最內幕嘅內幕者。兩會去到噚日終於散會，一班為利益而糾集成黨、一齊開P飲酒嘅人，將會各自帶走來自「中南海權力核心」嘅堅料返屋企，繼而喺嚟緊一個月將消息透過股市釋放出嚟。<br>有理由相信，兩會開會，市跌；散會，再炒過。加上，上禮拜末輕微反彈，有跌定迹象，露出見底機遇。博見底，有幾樣要注意：</p><p><strong> 第一，一定要買正股。</strong> 過去幾次反彈顯示，大跌後復仇式反彈，恒指都可以收復晒跌幅，今次一定可以重演，將會上返跌前近25000點水平。不過，見底時間係不可預測，呢個時候買衍生工具，一定會被龐大波幅震走，繼而錯過美好而穩陣嘅升浪，所以記住，一定要揸正股，衍生工具要等明確升勢先可用。</p><p><strong> 第二，買大價股。</strong> 每次見底反彈，大型基金最先吸納，一定係最大、最穩陣，但係最悶嘅大價藍籌股，且仲要揀行業入面龍頭，高明相信今次唔會例外。</p><p><strong> 第三，唔博中細價股住。</strong> 呢個時候最考定力，因為已知藍籌股升幅一定有限，落盤時一定會諗：點解唔買中細價股博反彈。的確，整個反彈浪中，中細價股升幅一定較強，但一開始開，一定係大價股，中細價股買唔中機會好大，萬一指數單日升五百點，你隻股微跌1%，士氣打擊好大。所以反彈一開始，最好跟大隊先贏一仗，時機成熟先換馬。</p><p>掃平保最穩陣</p><p>博反彈先揀穩陣嘢，首選平保（2318）。點解？因為清倉前熱炒系列，包括內銀、內險、券商、鐵路、A股ETF、內房。內銀爆發力較弱；券商畀大陸嚴打融資融券孖展打到憧憬低咗；鐵路股外闖計劃冇想像中咁順利；內房亦有樓市危機。以股價計，得番內險企得最硬，連跌七日，平保都唔肯穿八十蚊。至於A股ETF，如果A股上4000點，內險都會受惠，不如先博平保。<br>悶係悶啲，但第一浸，應該食咗先。<br>一齊笑到最後，即上facebook專頁。</p><p>高明<br>本欄逢周一刊出<br> https://www.facebook.com/bigricetea </p></body></html>