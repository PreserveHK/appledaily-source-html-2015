<html><header><meta charset="utf-8"><title>隔牆有耳：陳智思少鹽少糖要勁辣 - 李八方</title></header><body><h1>隔牆有耳：<br>陳智思少鹽少糖要勁辣 - 李八方</h1><p>政府委任陳智思做降低食物中的鹽和糖委員會主席，姑勿論搵佢老哥做呢個位係咪有啲投閒置散，但有政界中人同八方講，如果話提倡健康飲食、少鹽少糖，陳智思就肯定係合適不過嘅人，因為佢同Bernard食過飯，知佢真係食得好清淡，好似食lunch都係食沙律多，仲要沙律醬都唔要，佢推廣少鹽少糖一定有說服力。<br>不過Bernard食飯可以少鹽少糖，但好多人都知有樣嘢佢唔少得，就係辣，有次八方同佢食飯，佢特別要求侍應畀多碟辣椒粒佢，因為枱面得一碟辣椒醬唔夠喉！八方諗財爺鬍鬚曾可以諗諗整個樓市加辣委員會，搵Bernard做主席，咁一定冇人質疑。</p></body></html>