<html><header><meta charset="utf-8"><title>甩拖桃花旺到爆超蓮、啟山廣州撐枱腳</title></header><body><h1>甩拖桃花旺到爆<br>超蓮、啟山廣州撐枱腳</h1><p>【爆相爆片】24歲的賭王三房索爆千金何超蓮回復單身多戀事，重投愛情市場的她裙下之臣輪流轉，有傳內地百億家底富二代劉根森、霍震霆次子霍啟山都加入爭蓮戰團。繼聖誕日超蓮孖劉根森遊勻珠海和中環，原來兩天後已華麗轉身上廣州跟啟山撐枱腳，當場被本報讀者「爆相」捕獲，兩人着黑色情侶裝叫了一枱食物，超蓮還拿手機跟啟山分享內容，似乎情非泛泛。</p><p>賭王何鴻燊三房千金何超蓮才貌雙全，不但被封為何家最索千金，三年前更以一級榮譽成績畢業於倫敦大學皇家賀洛唯學院，獲頒經濟學學士，有樣有身材有腦的超蓮，本月初在社交網Instagram字字似淚狠撇疑劈腿的舊愛吳克羣，回復單身貴族的超蓮即成為搶手貨，裙下之臣都是家族來頭甚猛的有錢仔，早前傳出霍英東孫兒霍啟山向超蓮發動猛烈追求攻勢，但一直只聞樓梯響，反而超蓮於上周五聖誕節孖內地富二代劉根森同遊珠海玩過山車，卻被本報讀者現場直擊。</p><p>食唔晒打包</p><p>正當以為劉根森在爭蓮戰先勝一仗，昨日讀者鄭先生透過本報「爆相爆片」報料，大前日在廣州野生捕獲超蓮和一男子撐枱腳。鄭先生在電話說：「27號下晝大約兩點半，喺廣州天河區嘅炳勝中菜館，見到佢哋兩個入嚟食飯，有架掛廣州牌新款七人車喺外面等。佢兩個坐到好埋，超蓮喺度玩手機，兩個人叫咗成枱餸食唔晒，埋單時侍應攞咗啲外賣盒嚟，超蓮就自己起身打包，嗰個男人負責畀錢。」<br>記者根據鄭先生提供的「爆相」，發現跟超蓮同着黑色情侶衫的男人，雖然只看到側面，卻不難認出就是霍家公子啟山。其實早於本月初，已傳啟山落力出招狂追超蓮，甚少出席名人活動的他，收風知超蓮會現身羅傑承投資的餐廳周年活動，當晚啟山罕有出席希望扮「偶遇」，可惜等了兩個鐘超蓮仍姍姍來遲，啟山才無癮走人。幸好皇天不負有心人，大前日啟山終得償所願，跟心中女神超蓮在廣州單獨撐枱腳，反勝聖誕日劉根森跟超蓮遊珠海時，身邊仍有幾位同行友人。</p><p>傾高球計劃</p><p>昨日記者聯絡超蓮，但至截稿前未獲回覆，其母三太陳婉珍的私人助理Sandy代回覆：「超蓮27號係上咗廣州，佢同啟山傾生意，因為何太喺廣州有高爾夫球場project，超蓮𠵱家幫屋企打理生意，嗰日佢哋係傾公事。」問到為何找啟山合作？她說：「霍家喺內地發展好耐，啟山幫家族喺內地發展生意，如果傾得成會公佈project。」問到超蓮和啟山是否拍拖？她說：「何太話一定唔係，佢哋係朋友、世交，唔係拍拖。」<br>採訪：唐如</p></body></html>