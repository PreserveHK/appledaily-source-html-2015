<html><header><meta charset="utf-8"><title>隔牆有耳：Tree根博士銜「子烏虛有」 - 李八方</title></header><body><h1>隔牆有耳：<br>Tree根博士銜「子烏虛有」 - 李八方</h1><p>坊間有傳民建聯立法會議員鍾樹根（圖）係一山旮旯大學嘅博士，但有地區人士就向八方報料，指Tree根報名參加區選時，只填報碩士而無填博士，自行降呢喎。<br>八方就此問Tree根，佢斬釘截鐵話不嬲都係碩士，係其他人話佢係博士之嘛，仲反問八方：「即係你話我係皇帝咁，唔通我要填皇帝呀？」霸氣盡現。八方順道問埋佢個碩士學位係咩嚟？佢沒好氣咁叫八方自己check吓，「我講到口臭喇，（係）兩個碩士﹗」<br>八方上立法會網頁睇過，Tree根報稱擁有英國格拉斯哥克里多利亞大學理碩士（電子商貿），以及英國威爾斯大學工商管理碩士。係雙碩士嚟㗎，巴唔巴閉？</p></body></html>