<html><header><meta charset="utf-8"><title>中環在線：嫌滙水唔夠抵陸叔歐遊無買錶 - 李華華</title></header><body><h1>中環在線：嫌滙水唔夠抵<br>陸叔歐遊無買錶 - 李華華</h1><p>股評人陳永陸（陸叔）最近放假8日，噚日早上落機就返去電台開咪，認真勤力。佢就爽嘞，陪太太歐遊，去咗瑞士、列支敦士登等歐洲國家。好多人山長水遠飛到去瑞士，都會掃番幾隻名錶，點知陸叔就嫌當地滙水貴，加上佢早前替港產陀飛輪品牌萬希泉設計咗一批牛錶，𠵱家淨係戴自己隻錶，所以都唔使買錶咁話。<br>陸叔話，此行發現歐洲滙水冇想像中咁平，以買錶為例，佢識朋友喺香港買，可能仲可以攞到個好價錢。而佢今次陪太太歐遊，主要係去瑞士玩，包括登上少女峯欣賞雪山景色，由於冇去意大利，所有都冇乜機會血拼（可能就係唔想陸嬸血拼先至去瑞士！），主要都係飲飲食食，睇風景。最特別就係去列支敦士登，呢個係喺瑞士與奧地利之間嘅富裕小國。</p></body></html>