<html><header><meta charset="utf-8"><title>隔牆有耳：記招金句　笑爆全場　董建華：貴姓呀？陳生 - 李八方</title></header><body><h1>隔牆有耳：記招金句　笑爆全場　<br>董建華：貴姓呀？陳生 - 李八方</h1><p>嫌「香港好 國家好 國家好 香港更好」太out？覺得「要離開好易，留低卻需要好大勇氣」用得有啲濫？八方推介前特首董建華最新金句。噚日佢喺記者會上以一句「貴姓呀？陳生。」笑爆全場，到底係搞爛gag、一時講錯抑或就嚟年屆七十八，有啲老懵懂？八方真係唔知，只知董生畀咗好多娛樂大家，仲以一個土豪金眼鏡盒搶晒鏡。</p><p>落車健步如飛</p><p>查實董生噚日個記者會，一如以往要求傳媒喺發問前介紹番自己係邊間機構以及叫乜名。有位記者發問之初唔記得介紹，被在場公關提點，但當佢講完係《中國日報》陳某某、並繼續提問後，董生聽聽吓突然插嘴：「貴姓呀？陳生。」全場聽到立即爆笑，但董生就似冷面笑匠，當乜事都冇發生過。有口痕友就建議公關大員，下次為現場物件貼上稱號，咁董生一定唔會唔記得啦！<br>八方有理由懷疑，董生有時真係聽唔到記者姓乜，因為佢都同時問過另外一個已報上名來嘅記者貴姓。咁聽力差咗係咪因為身體唔好？八方又唔覺喎，事關足足一個鐘嘅記者會，董生都企足全場冇腳軟。有記者問佢會唔會腳痛？佢話企得多都會，不過𠵱家做多咗運動會好啲。有記者話留意到佢手震喎，董生反問「唔係話」？話自己仲係ok！<br>而董生噚日坐車去到位處半山嘅前特首辦公室，落車時都健步如飛。邊行邊同記者say hello嘅佢，手上仲攞住一個「土豪金」物品，繼而將之「袋住先」，放入西裝褸袋。唔少人覺得呢個「土豪金」係手機或者卡片盒，原來統統都唔係，八方問過董生發言人，佢哋話係眼鏡盒至真，董生用咗好耐㗎嘞喎。</p><p>李八方<br><br>mailto:pf_lee@appledaily.com</p></body></html>