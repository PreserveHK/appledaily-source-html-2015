<html><header><meta charset="utf-8"><title>隔牆有耳：自稱瘦29.8磅　偲嫣BB話fb冇改圖 - 李八方</title></header><body><h1>隔牆有耳：自稱瘦29.8磅　<br>偲嫣BB話fb冇改圖 - 李八方</h1><p>正義聯盟召集人李偲嫣噚日佢同約十名成員，喺行會開會前向特首梁振英交請願信，表達對港大接受來歷不明捐款嘅不滿，八方見佢同梁振英有交流，咪上前問吓講咗啲乜，但偲嫣BB話唔接受《蘋果》採訪，八方回覆尊重佢嘅決定，點知佢有最後嘅要求。</p><p>叫記者「唔好低炒」</p><p>偲嫣BB話喎：「你出埋呢段啦，你一係就出呢段，𠵱家我哋都有機影，你哋自己諗吓你哋出啲嘢係點樣去搞我。你打份工啫，我都尊重你。」繼而話：「你《蘋果》出啲嘢搞我嘅……你唔醜嗰張相都唔會（用）……你都係醜化人哋……」原來佢質疑《蘋果》將佢二○一三年去警署嘅相「改過」，「唔係唔鍾意幅相，（你哋）係加嘢、改過晒啲圖，條頸邊有六、七條紋㗎？」之後又叫記者「唔好低炒」。<br>八方問佢係咪佢自己上載去fb嘅相片較好？佢話：「fb嗰啲係真㗎嘛，係淨轉顏色啫，我冇改個樣呀，我個樣都係我個樣呀，冇修正呀……真㗎，無造假㗎，我瘦咗二十九點八磅呀！」又係喎，自從舊年絕食後，塊面尖晒喎。</p></body></html>