<html><header><meta charset="utf-8"><title>隔牆有耳：謝偉俊孖白姐姐𥄫女 - 李八方</title></header><body><h1>隔牆有耳：<br>謝偉俊孖白姐姐𥄫女 - 李八方</h1><p>去得Fashion Show，梗係睇靚衫兼睇埋靚model。前日喺會展首日舉行嘅香港時裝展，八方就喺現場撞到九龍東立法會議員謝偉俊Paul同白姐姐拍住拖進場。兩人全程都好肉緊，不時指指點點，唔通白姐姐睇中某件靚衫？<br>阿Paul噚日笑笑口同八方講，佢哋都係應貿發局請去睇show，大讚今年不但時裝夠靚，連啲model都好鬼正。唔驚白姐姐扭耳仔咩？佢話白姐姐都係咁講，自己攞正牌睇衫又睇人。<br>而之前已經獲立法會工務小組開綠燈，成功後補加入嘅阿Paul，噚日再下一城獲人事編制小組委員會放行，接受佢成為新委員。連過兩關嘅阿Paul已經諗定，新年會同白姐姐，跟住康泰黃士心同廠商會新會長李秀恒去伊朗旅行。</p></body></html>