<html><header><meta charset="utf-8"><title>馮仁昭四圍超：網友開帖尋人鄭融約滿玩失蹤 - 馮仁昭</title></header><body><h1>馮仁昭四圍超：網友開帖尋人<br>鄭融約滿玩失蹤 - 馮仁昭</h1><p>鄭融最近幾個月好少喺樂壇蒲頭，搞到網友喺討論區開帖：「尋人啟事：鄭融去咗邊？」有網友仲好抵死咁留言問膚色黝黑嘅鄭融：「係咪去咗菲律賓發展？」馮仁昭收到風，鄭融原來舊年年尾同星娛樂約滿，結束六年賓主關係，唔怪得呢幾個月好似消失咗咁啦。<br>前日馮仁昭打電話畀鄭融，佢話：「我同舊公司係完咗約，𠵱家傾新公司，呢段時間有啲工作喺內地商演，農曆年會去美國做嘢，多謝關心。」問係咪因為合作得唔開心所以走？鄭融否認：「梗係冇，我同星娛樂大老闆薛生（薛嘉麟）關係好好，之前工作遇到困難都會同佢傾。」</p><p>避談唔妥關心妍</p><p>關係好點解唔續約？鄭融𠵱𠵱哦哦話：「唔講太多，自己唔叻講嘢，我諗住轉換環境啫。」有傳鄭融覺得公司偏心關心妍，佢冇否認話：「我都走咗，唔講咁多。」鄭融收線後再打畀馮仁昭，再三強調薛生真係好好。<br>撰文：馮仁昭</p></body></html>