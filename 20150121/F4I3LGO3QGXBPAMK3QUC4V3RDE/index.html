<html><header><meta charset="utf-8"><title>樂小姐鬥唔過余詠珊拉杏兒楊怡過檔nowTV</title></header><body><h1>樂小姐鬥唔過余詠珊<br>拉杏兒楊怡過檔nowTV</h1><p>現年五十五歲嘅樂易玲喺大台做咗十一年，一向被重用，不過自從余詠珊返咗無綫得勢之後，已經屢傳樂易玲失勢，昨日仲有報道指，樂易玲鬥唔過余詠珊拉隊去nowTV，話晒一直有傳曾勵珍同樂易玲喺大台「鬥法」多年，依家多咗余詠珊加入，爭權問題更加激烈。<br><br>昨日周刊指，余詠珊多得新老闆「殼王」陳國強撐腰，現時地位穩如泰山，仲可以帶挈一班「舊公司」愛將黃翠如、洪永城等，另一製作部高層曾勵珍都穩守，得大台重用，但該報道就表示，有傳樂小姐係前朝老闆六嬸方逸華嘅人，目前大勢已去，甚少再出席大台活動，傳最近樂小姐將拉一啲小生花旦過檔去已獲發免費電視牌嘅nowTV，首批人選係胡杏兒、楊怡及吳卓羲等人。<br><br>該報道表示，有傳「樂大媽」頭號愛將林峯目前已離巢，改簽英皇娛樂，唔再係「親生仔」，年中就要轉會過now嘅樂易玲，一直手執藝員部，相信佢嘅江湖地位都可能召喚一班小生花旦埋佢班。<br><br>報道更指出now台藝員部都想效法外地電視嘅合約藝員制度，唔局限藝員只係一個電視台亮相，變相都好吸引一啲enjoy「自由身」嘅藝人，據知樂易玲撬走嘅目標有上年約滿大台嘅杏兒、今年約滿嘅吳卓羲同年底約滿嘅楊怡，有指阿怡因前經理人嘉莉走人，令楊怡想離巢，報道又傳，now亦肯出高價吸引藝人加盟。<br><br>不過，報道就曾問過now免費台首席副總裁何麗全就話佢哋未正式開始製作，冇咁快，認為樂小姐喺TVB做得咁成功，點會走，暫時都佢哋都係同內地拍劇合作，唔知係唔係仲未講得住，定係「空穴來風」咋？</p></body></html>