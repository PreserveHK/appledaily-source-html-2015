<html><header><meta charset="utf-8"><title>政壹花生友：辭職公投陰謀論多多 - 花生友</title></header><body><h1>政壹花生友：<br>辭職公投陰謀論多多 - 花生友</h1><p>民主黨何俊仁宣佈辭職公投，至今泛民未至於大鑼大鼓反對，但其實內部陰謀論四起，只係因為盟友關係，不能公開說太多太盡，惟有私下解構吓，辭職公投似乎有利民主黨「一石多鳥」。無論呢啲猜測係咪屬實，肯定都有排惹紛爭。<br>花生友近期聽到唔少陰謀論，話何俊仁辭職對該黨有着數。包括只要落實辭職公投，政府就可以死咗條心，表決前唔使再搵民主黨，令該黨落得清靜，正如二○一○年公民黨、社民連一啟動五區公投，政府從此唔需費神搵兩黨拉票，而民主黨亦以藉今次機會「洗底」，證明自己係堅實民主派，亦可為下次選舉練兵造勢。</p><p>「幫又唔係　唔幫又唔係」</p><p>其實泛民主派仲覺得呢壇嘢有另一令人頭痛問題，就係一旦何俊仁喺政改方案表決後辭職公投，補選時間極之接近十一月嘅區議會選舉，其他泛民屆時如果仲幫忙催谷補選投票，即係要向選民解釋呢個巨型政治議題之時，又要兼顧同建制派就地區問題作比拼，結果「幫又唔係，唔幫又唔係」，咁佢哋都好難做㗎啫？<br>有泛民話喎，如果要讓民意彰顯，點解唔利用今年區議會選舉呢個平台就算呢？費時搞咗咁多嘢出嚟，最後得個桔。學民則建議將啟動辭職公投嘅時間推到表決政改之前，由此可見，泛民對此各有各意見，。睇嚟民主黨真係要呢一步，不得不平息盟友之間私下嘅猜疑咯。<br><br>花生友</p></body></html>