<html><header><meta charset="utf-8"><title>隔牆有耳：林鄭馮檢基撐枱腳密斟 - 李八方</title></header><body><h1>隔牆有耳：<br>林鄭馮檢基撐枱腳密斟 - 李八方</h1><p>喺政府密謀向泛民主派撬票，以便通過政改方案之時，八方獲朋友報料，話上周五喺灣仔一間日本餐廳，撞到專責政改嘅林鄭月娥同民協馮檢基撐枱腳密密斟，唔通溫和派嘅阿基，就係林鄭撬票頭號對象？<br>八方打去問阿基，為乜同林鄭開餐，唔通係喺飯局中傾政改？佢叫八方咪諗得太多，解釋佢好不滿梁振英嘅施政報告，對長者退休保障冇乜着墨，咁啱當時又喺立法會撞到林鄭，咪捉住佢大呻，結果私下約食飯傾掂佢，最後約咗上周五開餐。<br>佢話當日飯桌上乜都有傾，全民退保、政改以致大坑西邨重建都係議題，林鄭唔係為政改拉票。由於係私人傾偈，恕難透露詳情，但形容當日各有各講，不過氣氛愉快。八方都問過林鄭發言人，獲回覆話司長不時都同各界人士接觸。</p></body></html>