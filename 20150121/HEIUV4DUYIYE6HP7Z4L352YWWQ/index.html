<html><header><meta charset="utf-8"><title>體壇拾趣︰甩牙老虎照咀禾恩</title></header><body><h1>體壇拾趣︰甩牙老虎照咀禾恩</h1><p>高球天王「老虎」活士（右）星期一去咗意大利，睇女友禾恩（左）參加滑雪世盃。為咗畀驚喜女友，活士打扮神秘，戴住黑超同骷髏圍巾，靜靜地支持禾恩。喺活士打氣之下，禾恩贏得大迴轉冠軍，職業生涯第六十三次喺世盃取勝，打破名將慕莎普爾嘅世盃勝仗紀錄。</p><p>攝影機撞甩活士門牙</p><p>禾恩賽後好開心，明知有記者在場，都忍唔住，要向特登嚟捧場嘅男友活士送上香吻，場面好浪漫，又好溫馨。不過，相信激吻嗰陣，禾恩會發現活士少咗啲嘢！就係一隻門牙（右圖）！無端端變咗隻「崩牙老虎」！佢嘅經理人後嚟解釋話，現場好多記者，有個拎住大型攝影機嘅攝影師一轉身，唔小心就撞正活士個口，搞到佢隻牙甩咗出嚟。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>