<html><header><meta charset="utf-8"><title>馮仁昭四圍超：吳若希收兵黃子恒︰食飯啫 - 馮仁昭</title></header><body><h1>馮仁昭四圍超：吳若希收兵<br>黃子恒︰食飯啫 - 馮仁昭</h1><p>緋聞多多嘅吳若希最近又再收兵，新鮮上場嘅係唔知幾多線嘅無綫藝人黃子恒，兩人上星期四被影到去赤柱撐枱腳，飯後仲孖住行碼頭談心。報道仲話黃子恒嗰日顯得好避忌，有市民搵吳若希合照，佢都即刻擰轉面。<br>今年33歲嘅黃子恒其實出道咗16年，但一直演閒角，直到前年拍《衝上雲霄II》演副機師，先令人有啲印象。雜誌仲話，吳若希拍《倩女喜相逢》已經同黃子恒好投契，只係當時吳若希同大孖周志文、大隻仔溫家偉傳緊緋聞，所以黃子恒久唔久先會同女方消夜，直至近期佢哋拍《實習天使》，吳若希主動埋身先開始發展。<br></p><p>等人多搵掩護</p><p>噚日黃子恒出席喺將軍澳舉行嘅活動即被追問戀情，佢就話︰「食飯囉，都係影到我哋食飯，只係兩個朋友食飯啫！」有人話吳若希好似好主動，佢就解釋︰「我哋識咗好耐，傾偈冇話邊個做主動。」有傳無綫唔想佢太多緋聞，問佢會唔會有所避忌？佢就話如果有人唔鍾意都會，又話下次可能多啲人先一齊出去。身在海外嘅吳若希就回應：「究竟我今年要做幾多期封面呀？冇嘢回應！」<br>撰文：馮仁昭</p></body></html>