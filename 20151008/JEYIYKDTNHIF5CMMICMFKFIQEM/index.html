<html><header><meta charset="utf-8"><title>女神tea time：炒油股隨時反彈 - Fifi</title></header><body><h1>女神tea time：炒油股隨時反彈 - Fifi</h1><p>港股經過個幾月於低位玩彈散市，大市昨日全力挾上，成功突破22200阻力，兼夾千億成交，似乎市場信心短期番返嚟。上個星期推仲隻海南控股（680）昨日都升26%。<br>之前大市頭耷耷，阿爺出乜招都冇料到。不過假如市場信心重新建立，咁就唔同講法。中共十八屆五中全會臨近，市場都預期人行會於會議前減息、降準。另外，全世界都講緊中國經濟增長放慢，冇理由冇招出嘅。所以於一切消息公佈前，大市應該會繼續炒一輪憧憬市。<br>而家個大市趨勢係，殘股大翻身，逐個板塊炒。好似車股咁，你以為炒完，之後又彈過；賭收唔得咩，咪係又有力彈上去。你見到三大石油股，噚日升得最少嗰隻中石化（386）都升6%，你就知油股係反彈的時候。油股升，第一時間諗相關股，當然係油服股。其中百勤油田（2178）噚日一支大陽燭，勁升23.2%。百勤油田係於2013年3月，由添利工業（0093）分拆上市，當時招股價3.28元，但而家只係0.85元，可想而知佢係幾咁低殘。雖然噚日好似升好多，但你見其他反彈股，好似銀娛（027）、長汽（2333）呢啲，彈起上來點會只一日？所以現價可跟進。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>