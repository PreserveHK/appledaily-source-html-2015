<html><header><meta charset="utf-8"><title>中環在線：金管局變必去景點ifc 2期55樓　免費賞靚景 - 李華華</title></header><body><h1>中環在線：金管局變必去景點<br>ifc 2期55樓　免費賞靚景 - 李華華</h1><p>想高處俯瞰香港景色去邊度好？好多人會諗起去九龍站ICC天際100，但入場費要168蚊，其實中環國金（ifc）2期有個特別地方，樓高55樓，270度景觀，免費畀大家入場，連旅遊網站Trip Advisor都評為去香港必做嘅事，成為本港旅遊熱點，嗰度就係金管局嘞。</p><p>開放時間所限　無得睇夜景</p><p>ifc嘅2期55樓有個金管局資訊中心，裏面介紹香港金融發展史，仲有錢幣展覽與圖書館，但最煞食係環迴270度落地玻璃，望到成個維港與山頂景色。相比起對面海嘅ICC要畀錢，識玩梗係去金管局。Trip Advisor更將去金管局睇景評選為「香港必做之事」第136名，跑贏舊立法會大樓。<br>難怪遊客三五成群咁上去自拍、依偎、望海、傾偈，平日下晝兩三點都幾旺場。惟一缺點係開放時間有限制，冇得睇夜景囉。<br>華華有日上去八卦，遇到一對英國退休夫婦遊客，佢哋話逛ifc商場只得名店，太悶，所以走去問接待處職員有乜好介紹，職員就提議佢哋去呢度睇睇。另一對芬蘭情侶遊客雖然一早做晒功課，知道ifc有得睇風景，但就呻「入口好難搵，一定要問人」。<br>金管局資訊中心既然成為旅遊景點，大家繼之而想到保安問題，金管局中人就話，ifc寫字樓有幾重保安，已經好足夠，局內都知道景點呢件事好耐，唔覺有好大保安漏洞，資訊中心亦從未試過招待旅行團。<br>的確，要上ifc2期55樓，一定要喺接待處出示有相證件做登記，而且只可以喺55樓出𨋢，唔可以去其他樓層，打搞唔到其他租戶，不過可能搭𨋢撞到金管局總裁陳德霖㗎。<br><br>【開放時間】<br>周一至五 10:00am至6:00pm<br>周六 10:00am至1:00pm<br><br>李華華<br>mailto:LiWaWa@AppleDaily.com</p></body></html>