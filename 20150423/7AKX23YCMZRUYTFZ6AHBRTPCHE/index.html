<html><header><meta charset="utf-8"><title>【add】紅人主場：李嘉欣最佳女主角</title></header><body><h1>【add】<br>紅人主場：李嘉欣最佳女主角</h1><p>人一出生就在飾演不同角色，由大美人變為凍齡美魔女的李嘉欣(Michele)，14歲做模特兒入行到選美冠軍，今天她飾演人妻和母親兩個角色，嘉欣接受《add》訪問，坦言這兩個角色比她之前演過的任何一齣電影裏的角色都要難演，每天都在鑽研如何演得更好，雖然沒有預設的劇本和對白，縱使是最難演的角色，但相信也是她最愛演的角色，繼續演繹精采人生。<br>撰文：顏英儀<br>攝影：Simon C<br>化妝：Omix B<br>髮型：Nichol Yip of HAiR<br><br>2008年李嘉欣嫁給許晉亨做豪門媳婦，婚後過着令人羨慕的豪門少奶幸福生活，自從寶貝兒子許建彤(Jayden Max)出世之後，生活起了很大變化，現在全天候照顧現年4歲的Jayden，每天跟着他跑跑跳跳，花了不少精神和體力，嘉欣更笑言湊仔比拍戲更辛苦，她說：「每日都要同Jayden鬥智鬥力，小朋友有自己諗法，非常有好奇心，我都會鼓勵佢講出嚟，都有少少勞心，勞力就係每日陪佢奔奔跑跑，不過佢都算斯文，但有時都會搗蛋，叫佢做功課又未必合作，都會有少少激氣但開心都有好多，有時會整古做怪，唱下歌都會令我好開心。」</p><p>想生多一個</p><p>嘉欣覺得教子沒有一個特定的方程式，是由經驗慢慢揣摩，看到不少富二代都嬌生慣養，嘉欣表示不會太縱兒子，有時曳曳都會打他的小手板教訓，所以兒子沒有少爺仔脾氣，她說：「我唔會太縱Jayden，首先唔可以要風得風，唔會要求咩都畀佢，但有時都會鬆懈，所以時時刻刻都要提自己，始終身教好重要。」<br>44歲的嘉欣早前透露已將自己的卵子雪藏，是否意味會再生小孩？嘉欣說：「我都諗過若果生多一個小朋友應該會好開心，囝囝可以學習照顧弟妹，但生兒育女都要隨緣，睇下上天安排，𠵱家Jayden有表哥陪他玩，佢哋兩個就好似親兄弟一樣，所以目前嘅狀況已經好感恩，做人一定要惜福。」會等兒子長大後復出拍戲嗎？「平日再忙都會爭取時間做自己鍾意嘅事，好似睇戲同做運動，但相比拍戲，現階段我會專心鑽研自己做『太太』同『母親』呢兩個角色，呢兩個角色比我以往演過任何一戲更難演！」</p><p>【港媽唔易做】</p><p>相信全香港的媽媽都會同意「港媽唔易做」這一句說話，為了爭取入名校，父母都會為子女報讀不同興趣班，李嘉欣亦要為兒子功課做資料搜集，更坦言做「港媽」有壓力，但不會做怪獸家長，「𠵱家資訊太過發達，有時都會喺家長嘅forum同其他父母share意見，我知道好多媽咪都為仔女報唔同嘅興趣班，我會盡量保持中立，人哋做我未必會做，一定要啱Jayden先會畀佢學。」</p><p>【丈夫窩心幫忙照顧Jayden】</p><p>李嘉欣每日照顧兒子Jayden，丈夫許晉亨就相當貼心，經常製造機會讓太太唞唞氣：「𠵱家有八成時間照顧家庭，剩低只有兩成時間留畀自己，囝囝出世後成為家庭重心，以前我鍾意凌晨3、4點先瞓，𠵱家就會早啲瞓，朝早起身送囝囝返學，同佢傾下偈，我老公都好尊重我嘅工作，我主要係做代言、拍廣告同做慈善，大家一齊配合時間照顧Jayden，無分你我。即使再忙碌，我地都會堅持自己嘅嗜好，都會有時間過二人世界，老公有時都會好窩心，主動陪囝囝出街等我好好休息一下，做自己鍾意做嘅事，其實除左Jayden之外，老公加埋自己就係一個家庭一個整體，同樣重要。」</p><p>【凍齡美魔女是如何煉成？】</p><p>李嘉欣選港姐後一直被稱為大美人，44歲已升級為凍齡美魔女，雖然歲月催人老，可是歲月並沒有留下太多痕迹於嘉欣的臉上，早前嘉欣於微博上載了與丈夫出外吃飯的照片，網民就指嘉欣魚尾紋乍現，相信沒有魚尾紋才怪吧！嘉欣keep得好，內外都散發着自信光采，凍齡美魔女究竟是如何煉成？「我覺得美麗並非止於外表，而是由內而外散發出嚟嘅氣質，平日除咗護膚之外，仲要多飲水，每日我都會做伸展同排汗嘅帶氧運動，排毒之餘又可以釋放正能量，心情同皮膚都會變好，抱住開朗積極面對人生，開心自然會變得更靚。」</p><p>更多精采時尚內容，盡在 http://add.appledaily.com。 </p></body></html>