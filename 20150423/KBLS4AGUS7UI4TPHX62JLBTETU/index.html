<html><header><meta charset="utf-8"><title>中環在線：羅康瑞擺自己上年報封面 - 李華華</title></header><body><h1>中環在線：<br>羅康瑞擺自己上年報封面 - 李華華</h1><p>瑞安房地產（272）老闆羅康瑞有「上海姑爺」之稱，一向官仔骨骨，66歲仍然好睇得，喺瑞房最新一本年報，羅康瑞直情擺自己上年報封面㖭呀。<br>上市公司年報嘅封面一向冇乜特別，通常都係風景、圖案，再加口號之類，瑞房以往嘅年報亦係呢類，悶出鳥來，點知最新呢本落咗張有羅康瑞跟幾位同事睇地盤嘅相，佢零零舍舍戴住頂紅色地盤安全帽，一望就見到佢。<br>大家都知羅康瑞太太，即係最美麗港姐朱玲玲醉心攝影，前年羅康瑞喺旗下佛山嶺南天地舉行宣傳活動，朱玲玲全程充當攝影師，幫老公羅康瑞等人影相。唔通年報呢幾張相都係羅太操刀？華華走去八卦一輪，原來呢件事唔使出動羅太喎。</p></body></html>