<html><header><meta charset="utf-8"><title>隔牆有耳：咪嘥嘢食店分級惜食 - 李八方</title></header><body><h1>隔牆有耳：<br>咪嘥嘢食店分級惜食 - 李八方</h1><p>環保署吉祥物大嘥鬼眼闊肚窄，唔少香港人都好似佢咁，出街食剩嘢，搞到環境局局長黃錦星好頭痕，諗計點將佔堆填區總廢物量近四成嘅廚餘減少。最近環保署就搞咗個咪嘥嘢食店計劃，有400間食肆提醒客人咪嘥嘢，食唔晒就打包。咪嘥嘢食店分銀、金兩級，幾多嘢做㗎，銀級食店要喺店內宣傳惜食訊息、鼓勵顧客打包，同埋提供食物份量選擇。金級食店仲犀利，要從廚房入手，菜頭菜尾都唔好嘥，攞嚟煮其他餸，有剩餸就捐去食物銀行。唔知係咪因為咁多嘢搞，參加都係美心、太興嗰啲大集團旗下餐廳。<br>星星局長話舊年廚餘量首次下跌，雖然只跌0.3%，但都係好嘅改變，稱業界對小蠔灣廚餘廠反應正面，希望2017至18年度減少大約一成廚餘咁話。</p></body></html>