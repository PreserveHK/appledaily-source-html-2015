<html><header><meta charset="utf-8"><title>女神tea time：《星球大戰》概念股 - Fifi</title></header><body><h1>女神tea time：<br>《星球大戰》概念股 - Fifi</h1><p>齊昕扮鬼大鬧蘭桂坊，狠摑母親一幕認真動魄驚心，一句「佢唔係我親生阿媽」，真係令香港700萬人震驚了。到底係一個點樣嘅家庭，先可以令一個女仔變到咁離經叛道，唔理身世，實在難以評論。<br>齊昕呢單嘢全城爭住睇，無計，兩代恩怨情仇呢類劇情，一向都受觀眾歡迎。科幻太空片《星球大戰》一句「I'm your father」，至今仍然係經典對白。<br>講得《星戰》當然係有概念股想推，就係IMAX中國（1970）。話說母公司IMAX於分析員會議上就講到，對於《星球大戰7：原力覺醒》票房反應非常樂觀，仲話佢會好似《阿凡達》咁有較長播映期。除咗《星戰》外，未來仲有唔少大片，好似007最新電影Spectre，同埋劇情擦中國鞋擦到立立令嘅《火星任務》。內地票房已於9月達破紀錄24億元人民幣，未來仲係聖誕新年檔期，院線股點都會有睇頭。<br>另外，噚日隻維珍妮（2199）再創新高，反映家陣熱炒半新股。IMAX中國同維珍妮同日上市，上市時大大隻，加上認購不足額，大家就睇小佢。不過今時唔同往日，貨源歸邊無蟹貨，喺《星戰》熱下再炒高破位冇難度。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>