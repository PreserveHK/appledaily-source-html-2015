<html><header><meta charset="utf-8"><title>失戀郭采潔化厲鬼纏張家輝</title></header><body><h1>失戀郭采潔化厲鬼<br>纏張家輝</h1><p>【中環荷李活道】張家輝對鬼片情有獨鍾，繼《盂蘭神功》之後今次移師返香港，執導偵探鬼片《陀地驅魔人》繼續講鬼。前晚《陀地驅魔人》喺中環開工，自導自演嘅家輝一身蠱惑仔陀地造型現身，同扮鬼嘅台灣藝人郭采潔，拍攝厲鬼飄浮荷李活道嘅劇情。<br>前晚八點幾，染到一頭白髮嘅張家輝同工作人員出現喺荷李活道一便利店，劇情講述飾演驅魔師兼蠱惑仔嘅家輝，睇中便利店一名女店員，揸單車嚟搭訕。單係講家輝由斜路掟彎到便利店門口停車嘅鏡頭，已經拍咗大半個鐘，拍拍吓家輝仲除外套露出一雙畫滿紋身嘅手臂。</p><p>內地遊客認錯梁家輝</p><p>之後到拍攝家輝搭訕女店員嘅鏡頭，而嗰位女店員步出便利店食煙時露出巨臀，家輝俾佢嚇呆係呢部份戲嘅笑點。到大概夜晚十點左右郭采潔到場，戲裏面演一隻女鬼嘅佢好快裝上一個類似衫架嘅裝置，製造出雙腳離地嘅效果，而全程拍攝郭采潔都要赤腳。啱啱同台灣藝人男友楊祐寧分手，但係佢冇受到影響，喺現場同家輝甚至工作人員依然有講有笑。每次拍完郭采潔仲赤住腳跑去家輝身邊睇回播。<br>拍攝期間，吸引咗唔少市民同內地自由行圍觀，其中一位內地遊客仲搞錯張家輝係梁家輝，要佢身邊朋友糾正。最後工作人員出動一架拖車連起一個吊架，製造出家輝踩住單車載住做鬼嘅郭采潔，喺街頭飄浮遊車河嘅效果。<br>採訪：盧妹<br>攝影：沈健程</p></body></html>