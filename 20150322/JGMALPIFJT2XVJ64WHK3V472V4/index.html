<html><header><meta charset="utf-8"><title>燕梅BB愛駒三捷索女逼爆凱旋門</title></header><body><h1>燕梅BB愛駒三捷<br>索女逼爆凱旋門</h1><p>咩叫人夾人緣，睇韋達同「萬事」系馬主伍燕梅就知。呢日第七場三班草地千二米，佢接手伍燕梅十全勝團體之「萬事欣」後發先至，力壓新勝馬容廐「手到拿來」建功，韋達繼月初谷草勝出伍燕梅個人的「萬事盛」後，再幫呢位福氣馬主贏馬，可謂交足功課。<br>「萬事欣」呢次以3.1倍大熱身份首勝三班賽，同時粉碎咗新牌仔黃皓楠憑「御鋒」、「手到拿來」起孖大計，「手到拿來」於第七場照例沿欄放鳶，可惜功虧一簣，未能完成連捷，但就保持今季七戰冇W有P。今場第三、四名分別係潘頓「勝任如意」同雷神「伽楠」，四重彩由三大高手加一個十磅仔包辦，每注派一千六百幾。<br>呢場賽後有唔少靚女出現，包括女模Trina Lam林小苑等，佢哋同Dada陳靜先喺第二場出現，為黃俊雄的「神光輝耀」打氣，後駒只得第三，「萬事盛」黃俊雄亦是團體成員之一，他算是贏馬補數，Trina有份拉頭馬，但Dada唔知係咪第二場之後已經閃咗，冇喺第七場露面。<br>「萬事欣」其中一位馬主伍燕梅說：「賽前我最驚『手到拿來』，因為此馬負磅輕飄飄，今場牠早段放得好快，早段拋離『萬事欣』多個馬位，我都好緊張，好彩『萬事欣』末段成功追回不少失地，後上贏馬。『萬事欣』只有三歲仍很年輕，希望牠繼續進步，再有好表現。」</p></body></html>