<html><header><meta charset="utf-8"><title>【七筆思議】風人院：人在旅途執生時！ - 杜如風</title></header><body><h1>【七筆思議】<br>風人院：人在旅途執生時！ - 杜如風</h1><p>很懷念我跟導演兩個人，2 men crew，去「劈天下」的日子，一做便做了七年。那七年來都是我做山寨廠的老闆娘，找導演拍完片再逐輯賣給電視台的，當時的流動性很高，前期功夫不用做得那麼嚴謹，小妹只拿着一份一早做好了的資料搜集，便上飛機了。通常我們會在當地找一個製片人，小妺把做好的資料給他，那製片人便會幫我們約好我想拍的地方，若果餐廳A拒絕了，就約餐廳B，反正我的資料搜集list上，至少有七十間餐廳及時裝店。</p><p>戰地式記者</p><p>話明流動性大，即是我們差不多每天都會改行程，那間飾物店要下星期才准許我們拍，哦，沒關係，拍其他先囉！哦，原本諗住今日拍公園，怎料傾盆大雨，又改囉，拍地下街無事啦啩！這種「戰地式記者」的生活，我過了七年，壓力非常之大，時時刻刻要執生，因為無時無刻所有拍攝都在改變，所以我們的腦袋無時無刻都在研究下一步怎樣安排，到正式roll機時，小妺又要即場爆肚諗對白講，如是者，我在出埠拍攝的日子裏，腦袋和雙腳及把口都一直運作，其實是相當艱苦的。不過在另一方面看，流動性大也不是壞事，突然想到一些有趣的idea就可即時拍攝，例如：小妹在節目中扮鬼扮馬的超低能、勁搞笑的造型，很多時是去到當地才買來表演的！</p><p>變相執波衫</p><p>執生執慣了，就沒有甚麼大不了，記得一次在紐約拍攝，本來已經買了一場NBA球賽的門票，準備拍NBA，New York Knicks喎，值得睇啦，而且以小妹看NBA球賽的經驗，場內氣氛相當熱鬧，拍出來應該好看！怎料那場球賽突然改期，延遲到我們離開紐約之後！大鑊！白送了幾百元美金事小，無啦啦在預算之內少了大半集，又要想辦法執生「跑數」了！導演問：「你仲識啲乜嘢？」「溜冰囉！一於去Times Square溜冰啦！」翌日即時遊走各大小溜冰用品公司，買了全副武裝去Times Square那個著名的室外溜冰場表演溜冰！當時只有攝氏四度，我穿着一身薄如紙的aerboic裝：「死就死啦！」衝出冰場，將我久違了的花式都耍出來，凍得我的鼻子都紅了，還一邊轉圈一邊飛鼻水！導演說：「好啦，快啲返入嚟啦，凍死你啦！」「但呢段溜冰都頂盡得半集，仲未跑夠數喎！呀，冇咗場NBA就改為去NBA Store睇吓有冇嘢拍啦，反正我自己都想去！」「好！」由於Michael Jordan是我的神，而我又很愛看NBA，所以走進去NBA Store時，小妺自然有很多話說，講到MJ如何inspired我、如何鼓勵我努力向前走時，說到熱淚盈眶，感動的眼淚不自覺地流了下來，心想，這一集一定好看！最後小妹還在店內買了兩件MJ的限量版簽名球衣，又跟那售貨員「吹」得雀躍，結果，少了一場球賽，多了兩件球衣，效果出來一樣精采……因為主持人哭了！（哈！）</p><p>亂噏當秘笈</p><p>又有一次，我們在巴黎拍攝，製片人預先幫我們找到一位喀麥隆的時裝設計師，在巴黎成名了，還說有不少國際巨星找她設計「紅地毯」的晚禮服。字面看起來都夠吸引，怎料，去到那間店舖加workshop時，嘩！啲衫仲差過大笪地嗰啲！但那位喀麥隆的marketing PR已經站在我們面前不停為我們介紹，我跟導演卻呆了：「點介紹呀，啲衫咁肉酸！個PR又成個獄警咁贒到我哋實一實！」此時，聰明機智的導演提議：「快快脆扮拍啦！嗱，我開住部機，但冇roll到嘅，我哋一路扮拍，一路諗對策啦！反正佢聽唔明我哋噏乜！」「好！果然食過吓夜粥喎！」導演裝作認真地：「OK? Action!」然後我又變得很hyper，拿起一條送畀我都唔會着的裙子，笑容滿面地介紹說：「嗱，呢條裙呢，真係超唔掂呀，咁娘，質地又差，跟住點呀導演？」「冇計喎！一係喺呢頭行吓，睇吓仲有冇好嘢拍囉！」然後我又很興高采烈地拿起一對繡花鞋：「嘩！呢對鞋直頭冇得頂啦！裕華賣六十九港紙，呢度賣九十九蚊歐羅喎！咁你哋買唔買嘞？」最後，我又拿起一頂帽，極之興奮地跟導演繼續對話：「咁我哋一於喺呢頭四圍行吓，如果都冇嘢好拍就去拍張曼玉成日去食嗰間越南河粉啦！」「好，一於咁話，拍完！」<br>人在旅途，身不由己，執生技能，練越精，此之謂，逆境大作戰！</p><p>【風人院】<br>撰文：杜如風<br><br>旅遊節目：《流行東京1,2》阿四，《風行全世界1-5》幕後黑手，《流行首爾》 眾矢之的。著作：《風行系列1-7》<br><br>本欄逢周日刊登</p></body></html>