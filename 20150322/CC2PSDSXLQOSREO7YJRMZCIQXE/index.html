<html><header><meta charset="utf-8"><title>有話兒：小孩舉手考千嬅　我有嘢問</title></header><body><h1>有話兒：小孩舉手考千嬅　我有嘢問</h1><p>「Hello，大家好，我哋今日請到校長做訪問。」為訪問揭開序幕的，竟是只有七歲的嘉嘉，她日前聯同《五個小孩的校長》其餘小演員，一同訪問戲中的校長楊千嬅，分享拍攝趣事。在「校長」眼中，五位小孩都是精英，口齒伶俐、記憶力強，更笑言新一代主持可以執包袱返屋企。<br>撰文：馮國康</p><p>嘉嘉<br>真名：傅舜盈　年齡：七歲</p><p>「校長，我哋邊個演得最好呀？」從嘉嘉說話時的語氣和自信，就知她為電影付出了很多。「其實，五個都真係做得好好，不過偶爾你哋會輪住心散，好彩休息完都投入到。其實你哋五個都好叻女，都拍得好快，好好記性。你又覺得自己做成點？」千嬅真賴皮，沒答問題之餘還反問對方。「好！」嘉嘉還是一臉自信，跟千嬅性格頗似。「正呀，童言無忌。咁又真係做得幾好。」<br>戲中嘉嘉飾演姜皓文和劉玉翠的女兒，戲份是五個小孩中最重。其中有兩幕催淚戲，包括在家中守護雙親，以及片末的畢業感言，都是嘉嘉的個人表演。現實中，由於嘉嘉較年長，順理成章扮演大家姐角色，尤當她們向古仔「爭寵」時，她便負責緩和氣氛。<br>嘉嘉表演慾旺盛，剛升上小學的她，又參加了拉丁舞興趣班，還即場當眾表演。千嬅笑說：「咁勁嘅，學咗幾個月就比賽！你知唔知邊個係Aaron哥哥（郭富城），佢跳舞好叻，叫佢帶你走埠啦！」</p><p>千嬅評價</p><p>令我印象最深刻就係嘉嘉。嘉嘉比較成熟啲，我同佢比較多對手戲，一啲感情戲比較長篇啲。我覺得佢好有才華同好有天份，因為好多對白，佢唔單止記晒，佢講對白時候，你feel到佢係明白自己講緊乜，同埋好投入。所以有時話大人要帶動小朋友入戲，但我發現咗呢個係互相帶動，因為佢嘅真實、佢嘅純真，嗰種真心係好觸動到我。</p><p>珠女<br>真名：王詩雅　年齡：五歲</p><p>珠女問千嬅IQ題：「跌咗身份證應該點做？」千嬅答：「報失囉！唔係應該點做呀，執番呀？」珠女甜笑：「係。」只得五歲的珠女，是五個小孩中年紀最細的一個，受訪當日說話不多，但永遠保持住最甜美笑容，閒時輕撥秀髮，閒時裝出楚楚可憐相，自然成為劇組最多人愛錫的一個，尤其是古天樂。「最鍾意邊個呀？東東哥哥吖嘛？好勁呀古天樂，三歲到八十歲都迷佢。你睇吓佢，迷晒成個人！」千嬅指着珠女，沒好氣的說。<br>珠女在戲中是一名孤女，與吳浣儀飾演的嫻姨相依為命。雙親在雷雨夜遇車禍慘死，故一直害怕「行雷怪獸」。其中一幕，講述她在雨中得悉雙親已死，要大哭一場，絕對是考驗。千嬅說：「對佢嚟講，其實有好多嘢係唔明。其中有場講行雷閃電，佢點解可以做到個畫面出嚟，我相信係幕後副導演帶領佢哋好耐，有感情，所以珠女對佢哋好信任。」千嬅續說：「所以一講話佢媽媽俾人捉走，跟住佢即刻喊！記唔記得嗰次你喊得好淒涼？係咪大師兄（副導演）整蠱你？」珠女害羞答：「唔係，係俾達哥哥（場務）捉咗！」千嬅說：「你跟住嬲咗達哥哥好耐喎，冇畀好日子佢過！」珠女又是不停儍笑。</p><p>千嬅評價</p><p>珠女講嘢好細聲、好斯文，但當開拍之前，畀佢同其他小朋友一齊玩，warm up咗之後，就可以做番珠女。</p><p>小雪<br>真名：何涴瀠　年齡：六歲</p><p>看過電影的讀者，都會被小雪的懂性所感動。她在戲中飾演一對中港家庭的女兒，母親和弟弟在內地居住，她則要照顧年邁的父親（吳耀漢飾），除了要推木頭車變賣銅鐵，又要在家洗衫煮飯。見她踩着鐵罐舉步維艱一幕，實在令人動容。千嬅問小雪：「有冇同你媽咪講你學踩住個罐度學咗幾耐？」「有。」「有冇跌親過？」「冇。」「咁叻呀，咁你可以玩跳水喎！」「因為綁住呀嘛。」<br>別以為現實的小雪沉默寡言，其實是「冇電」之故，在跟千嬅對談之前，她儼如開籠雀似的滿場飛，自言最愛《魔雪奇緣》Elsa的她，還當眾獻唱洗腦歌《Let It Go》，英文歌詞無一遺漏，且咬字精準無誤，令人驚喜。其間，她又問千嬅：「校長，如果我開演唱會，你會唔會做我嘉賓呀？」千嬅笑說：「會唔會好快就開？如果校長仲方便就一定會嚟做嘉賓。如果退咗休就嚟睇，同埋幫你聯絡其他人做嘉賓！」又乘機取笑古仔：「不如叫東東哥哥做嘉賓啦，佢好襟唱，又識跳舞！」</p><p>千嬅評價</p><p>小雪比較活潑，但係佢自己都好有性格，譬如佢真係好攰，真係冇電嘅時候，佢唔講就唔講，比較容易心散。但當佢知道其他小朋友都做緊同一件事，好有心機嘅時候，佢就會齊心番，因為要合作。</p><p>Kitty<br>真名：李詠珊　年齡：六歲<br>Jennie<br>真名：陳麗兒　年齡：五歲</p><p>巴基斯坦裔的Kitty和Jennie，戲份跟其他小孩一樣重，兩人不時鬥氣，活像一對歡喜冤家，合拍非常。不過，兩人其實並無血緣關係，就連千嬅起初也誤會了她們是親生姊妹。「所以佢哋好投入，當Kitty被人恐嚇，話你媽唔要你時，最高境界係，通常Jennie都會安慰佢。小朋友對環境好單純同直接，喺任何環境裏面都可以假戲真做，好多時候都係真眼淚、真感情，所以都俾佢哋感動到。」<br>訪問當日，Kitty和Jennie比較文靜，但其實是眾人的「Mr. Bean」，甚懂得在片場搗蛋搞氣氛。Kitty相當喜愛唱歌，首本名曲當然是滾瓜爛熟的《小太陽》，還膽粗粗的問千嬅：「校長，你可唔可以教我唱歌？」千嬅笑說：「冇問題，但你唱歌已經好叻喎。唱《小太陽》？你仲熟過我！教埋我個仔唱好嘛？」</p><p>千嬅評價</p><p>南亞裔嘅小朋友Kitty同Jennie，佢哋好容易投入，雖然大家之前唔認識，但經過排戲之後，真係做咗真實姊妹嗰種默契出嚟。雖然偶爾會心散，但都會互相幫助。</p></body></html>