<html><header><meta charset="utf-8"><title>大棋局：耶倫繼續凌波微步 - Mr. Tregunter</title></header><body><h1>大棋局：耶倫繼續凌波微步 - Mr. Tregunter</h1><p>聯儲局三月會議聲明，前瞻指引刪除「耐心」用詞，但新聞發佈會上耶倫又補兩句「不意味着六月一定會加息，儘管我們還無法排除這一可能性」，煩過羅家英飾演的唐三藏。<br>其實近一年來，聯儲局玩pattern分靜態同動態兩款。遣辭措意屬靜態，由相當長一段時間低息，改為對加息保持耐心，再而刪除耐心字眼，向加息目標進發明顯不過。但美國嘅貨幣政策對世界影響太大，根據國際清算銀行報告《Global dollar credit: links to US monetary policy and leverage》，現時美國以外地區發行嘅美元債券，已經達到九萬億，所以聯儲局每次講加息問題都要補句回馬槍。<br>動態方面，就係將市場預期壓縮。留意近一年聯儲局控制市場預期，由停QE開始→扮討論會唔會加息→改為討論要唔要提前加息→最後變為六月定九月加息。回望一年來情景就明白，一年前仲講緊會唔會加息，半年前已唔覺意改為要早啲定遲啲加，一年後變成六月定九月加。<br>如果用炒股角度去講，也就係頂越來越低，底越來越高，一個收窄三角形。耶倫繼續凌波微步，用意在壓水花，將衝擊壓到最細。講白啲，即係要你唔敢賭單邊。接下來六月定九月加息已唔重要，但可預期，當開始加息時，耶倫將會以「can take me取西經」式演說反反覆覆地講：雖然加息，唔代表會個個月加，或之後應該唔加，但又唔排除繼續加嘅可能。<br><br>Mr. Tregunter</p></body></html>