<html><header><meta charset="utf-8"><title>好爸爸肝癌受控</title></header><body><h1>好爸爸肝癌受控</h1><p>【本報訊】「只係想睇住佢哋讀好書，健健康康就得，其他咩都無所謂」。輕描淡寫的一句說話，蘊藏了好爸爸阿雄（四十歲）不簡單的心願。四年前，阿雄確診患上肝癌，當時長子快將入讀幼稚園，太太（三十二歲）則懷有第二胎臨盆在即，一家手牽手走過絕境。撥開雲霧見青天，猶幸近日阿雄病情已漸趨穩定，惟每月仍需約兩萬元藥費控制病情。</p><p>手術後不再獲資助</p><p>「醫生話，我係好成功嘅醫學例子，仲話想將我嘅個案喺大學醫護講座上分享！」阿雄感激地說。堅強的他三年多來接受了不少治療，又於兩年多前做了手術切除部份肝臟，令癌細胞暫時受控，身體情況更越來越好，「𠵱家三個月先覆一次診，食嘢又有胃口，又冇咩反胃，我真係好感恩，醫生話捱五年觀察期就可以算穩定」。<br>阿雄原任酒樓部長，病後未能繼續工作，一家幸獲恩恤安置，從不足一百呎的劏房搬上公屋，由於一對分別六歲及三歲的子女年紀尚幼，四口暫時以綜援維生。提及一對子女，阿雄欣慰地說：「兩個讀書成績都算唔錯，好生性，畫畫又叻，特別係個女真係好乖，我年幾前同佢講『爸爸要做手術，冇辦法抱到你』，佢一直記住，上次同我講『爸爸有病，我唔使爸爸抱㗎』，好感動。」<br>阿雄早前一度獲關愛基金撥款資助自費標靶藥Sorafenib療程，惟瑪麗醫院指阿雄接受切除肝臟手術後，未符合臨床方面的申請資格，因此接受手術後未再獲資助，須自費每月約兩萬元藥費。<br>《蘋果》自四年前為阿雄籌募藥費，已籌得逾九十八萬元善款，惟扣除醫療開支後，剩餘善款已不足應付其後的藥費，盼善長繼續捐款支持阿雄一家，助他度過難關。<br>「阿雄」捐款編號：C3068<br>網上捐款： http://bit.ly/1nQRthE <br>■記者陳潔儀</p><p>蘋果日報慈善基金<br>電話：29908688<br>傳真：37112468<br>電郵：mailto:charity@adfund.org.hk<br>網址： http://charity.appledaily.com.hk <br>蘋果基金facebook 專頁： http://goo.gl/eYKB89 <br><br>蘋果基金收捐款戶口<br>恒生銀行：368-006565-001<br>滙豐銀行：580-198836-001<br>中國銀行：012-898-00067655<br>渣打銀行：447-0-667059-3<br><br>蘋果日報慈善基金乃根據《稅務條例》第88條獲豁免繳稅的慈善機構</p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3068">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3068">捐款記錄</a></div></p></body></html>