<html><header><meta charset="utf-8"><title>名門：邱李茂琪　抒情畫意</title></header><body><h1>名門：邱李茂琪　抒情畫意</h1><p>溥儀眼鏡老闆娘、邱楊寶春新抱邱李茂琪（Margaret），與丈夫邱子傑家住壽臣山道四千呎、兩層高複式豪宅，大屋內滿是Margaret的油畫，加上全屋歐陸式的裝潢陳設，洋溢着濃濃的藝術氣息，家中大廳旁建了一間約二百呎的畫室，這就是Margaret的小天地，滿室盡是古董傢俬與文具，十年來她在這畫室內度過「畫家生涯」，現時已有逾五十幅畫作，「唔係一定要有天份先可以畫畫，畫畫可以減壓，係一個relax嘅方法。」<br>撰文：羅慧敏</p><p>眾人皆知邱李茂琪是die hard 的Chanel迷，拍攝當日她更特選了一條去年以ArtChanel為主題的春夏裝，足見她對藝術與工作的認真。Margaret自小醉心藝術，fine art畢業的她，曾於維也納與佛羅倫斯展出作品，最近她更與D-mop合作，在港舉行首個畫展，展出她以歐洲靈感為題的作品，不少名人好友都捧場。</p><p>愛以品牌作主題</p><p>Margaret有多幅以「名牌」作主題的畫作，近年亦為Cartier與Chanel畫畫作拍賣，其中Cartier一幅更被成都首富以百多萬元投得，她說：「由我識得揸筆嗰日開始已經鍾意畫畫，雖然畢業後曾經停咗六年冇畫，生咗兩個細路之後就決心專注番，埋頭苦幹，我乜嘢都鍾意畫，花花草草易畫，而我就比較鍾意畫一啲有性格嘅，好似眼神就最難畫出個感覺。呢幾年都有同品牌合作，我都好OK㗎！不過有一個條件，就係佢哋中間唔可以睇，自己都好鍾意Hermès，但未合作過，喺二○○八年有畫過自己嘅收藏，幫自己做紀錄，而每幅畫我都會將自己收埋喺裏面。」<br></p><p>畫畫可讓Margaret舒壓，佈置安樂窩、與親友在家歡聚亦是她的任務，Margaret家中的餐桌隨時放有小吃甜點或美酒，花園亦建了一個小酒吧，溫馨處處，她說：「我好鍾意約一班朋友喺屋企開party，我唔怕煩，又覺得識煮嘢食嘅女人好有內涵，我會一邊飲白酒一邊煮，煮畀家人同心愛嘅人食，心情唔同，曾經有一年聖誕節，我屋企開咗十九個party，好enjoy！」<br>鳴謝：D-mop（中環安蘭街）</p><p>【以身作則子女好榜樣】</p><p>邱李茂琪好學不倦，年前於香港大學完成了四年的文學碩士課程，最近她再完成了文學藝術博士，她說：「我好憎人當我阿太，所以咁勤力！其實我覺得Bachelor唔係好夠，本身自己好鍾意文學，幾年前老公鼓勵我去讀，嗰陣時好忙，自己時間分配要做得好，就決定返番學，二○○八年開始到上年，啱啱攞咗博士學位，六年時間都幾長，兼顧好多嘢，𠵱家所有嘢搞掂晒，最想做嘅係推廣香港藝術文化。」</p><p>Margaret謂不斷增值自己，是父母以身作則的最佳方法，她說：「阿仔好鍾意讀書，好有要求，個女就天生好叻煮嘢食，兩個都唔會駁嘴，我嘅任務係發掘同栽培佢哋，父母做好榜樣好過用口去講。」</p></body></html>