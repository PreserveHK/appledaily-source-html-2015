<html><header><meta charset="utf-8"><title>異動空間：北車有貨繼續揸 - 魏力</title></header><body><h1>異動空間：北車有貨繼續揸 - 魏力</h1><p>停牌兩個月嘅南車（1766）同北車（6199）終喺除夕復牌，分別升32%同45%，魏力去年7月已向大家推介北車，股價係6.20元，原因係鐵路板塊係最先被整頓，最有條件率先翻生，當日目標價係坐七望八，停牌前已到價，若戰友當時冇食糊就要坐多兩個月貨，被迫賺多三蚊喇，呢個位仲揸唔揸呢？<br>由停牌起計，中鐵（390）累升47%，中交建（1800）升64%，中鐵建（1186）升31%，北車只係單日追番同業的升幅，合併嘅協同效應仲未完全反映。早前兩間公司在海外不惜以低價搶定單，毛利受損，現在一齊搵真銀，毛利率將大為提升，加上總理每次外訪都有sell鐵路，爭取到唔少外國定單，未來嘅生意肯定唔憂做。 <br>睇番單deal收購價，北車股東可以揀收每股8.05現金或換取1.1股南車，以現時股價11蚊睇，個個都會揀換股啦，呢個相信亦係決策者所樂見，不損國家利益（現金）就完成收購，相信阿爺會盡佢最大能力令大家唔去揀現金，亦即係……你懂的。北車股價現只較南車高6.5%，跟理論溢價10%仍有距離，睇嚟好簡單，繼續揸北車。<br><br>魏力<br> http://www.facebook.com/2012jason </p></body></html>