<html><header><meta charset="utf-8"><title>大棋局：2016大美元時代（六） - Mr. Tregunter</title></header><body><h1>大棋局：2016大美元時代（六） - Mr. Tregunter</h1><p>未有貨幣前，拎兩條魚換人一隻雞，2：1呢個比例就係滙率。但滙率並非一成不變，如河水乾涸一魚難求，半條魚已可換一隻雞。所以滙率大幅波動往往代表出現突發事件，各方需要再搵一個平衡。美元指數以1973年3月為基點，因為經歷過四次美元危機，美國頂唔順黃金兌換嘅承諾，美元喺1973年2月再一次貶值，布雷頓森林體系玩完。<br>2015年12月11日，中國外滙交易中心旗下嘅中國貨幣網正式發佈CFETS人民幣滙率指數。如果1973年3月美元指數基點嘅出現象徵美元同黃金脫鈎，2015年12月人民幣指數推出或隱含人民幣同美元脫鈎。講白啲，人民幣可能準備貶值。</p><p>人民幣指數參考中國外滙交易中心掛牌嘅13隻貨幣，權重係以貿易數據而定（見表），以2014年12月31日作為基數100點。截至2015年11月30日，人民幣指數為102.93。推出一籃子貨幣指數嘅好處係人民幣跌咗你都唔覺，過去我哋判斷人民幣強弱主要睇兌美元滙率，當參考一籃子貨幣時，只要人民幣兌美元滙價下跌但其他貨幣跌得更多，人民幣指數就可以唔跌。情況如唔同國家股市推出嘅指數，頂住幾隻大價股指數橫行，二三線股一早洗緊倉。<br>布雷頓森林體系之所以瓦解，因為當初各國講掂數，美元要做大佬取代黃金嘅位置，就要保證任何人拎住35美元去美國可以兌換一盎斯黃金。美國經濟強勢時當然冇問題，但美國赤字嚴重時，人哋就會質疑你守唔守得住當日嘅承諾。1965年法國總統戴高樂首先開波，聯合歐洲各國沽美元揸黃金；1971年美國頂唔順，尼克遜宣佈美元貶值，拒絕兌換黃金，後來史密森協議改為一盎斯黃金38美元；拖到1973年布雷頓森林體系瓦解。<br>無論係1965年戴高樂沽美元揸黃金，1985年美國聯合沙地以石油夾爆蘇聯，1989年美國逼日圓升值刮空日本，1992年索羅斯狙擊英鎊，1997年亞洲金融風暴，關鍵都只有一個：滙率。美國過去嘅對手都唔識打貨幣戰，但中國2700年前管仲已打緊貨幣戰，所以今次將會比過去複雜得多。<br><br>Mr. Tregunter</p></body></html>