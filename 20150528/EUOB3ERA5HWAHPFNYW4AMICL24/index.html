<html><header><meta charset="utf-8"><title>馮仁昭四圍超：經理人追數報警Liddy：唔知有乜企圖 - 馮仁昭</title></header><body><h1>馮仁昭四圍超：經理人追數報警<br>Liddy：唔知有乜企圖 - 馮仁昭</h1><p>李悅彤（Liddy）經歷過小三風波同父親吞槍自殺打擊後，最近又惹麻煩，噚日有報道話Liddy舊年搭上人夫彭順後，瞞住經理人公司私下接job，被發現後雙方協議解約，但Liddy要分三期賠償和解金，惟前經理人Fanny指控第三期支票過唔到數，Liddy仲玩失蹤冇回覆，Fanny決定報警入稟小額錢債審裁處追討。</p><p>「已經過咗數」</p><p>噚日馮仁昭打電話問Liddy，佢嬲嬲豬咁話：「冇回應，因為同佢已經解咗約，唔係事實嘅嘢唔會回應，尾數一直喺支票戶口，隨時可以扣，唔知佢究竟有乜企圖。」前經理人話報咗警，有冇警察搵過佢？Liddy話：「冇警察聯絡我，如果需要協助調查，我絕對樂意。」對於被指開空頭支票，Liddy話：「啱啱check咗銀行，佢已經過咗數。」<br>Fanny受訪時話：「彈咗幾次票，聯絡唔到佢，上星期報警備案，尾數仲欠幾萬蚊。」對於Liddy話已過數，Fanny表示check過銀行已入數，佢話：「唔用傳媒勢力都追唔到，唔好成日掛住自己high tea，公司俾佢搞到食屎，還咗就大家冇手尾，一筆勾消。」<br>撰文：馮仁昭</p></body></html>