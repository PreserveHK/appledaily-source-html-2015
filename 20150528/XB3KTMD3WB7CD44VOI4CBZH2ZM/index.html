<html><header><meta charset="utf-8"><title>求驗客手記︰fb選舉阿仙奴威過車仔</title></header><body><h1>求驗客手記︰<br>fb選舉阿仙奴威過車仔</h1><p>邊支球隊最多網民支持？有答案嘞，英國傳媒喺一個facebook專頁度搞咗個網上投票，等網民選出佢哋心目中嘅英超最佳，阿仙奴竟然幾乎擸晒啲獎，雙料英格蘭足球先生夏薩特都輸咗。</p><p>雲格力壓摩佬</p><p>《BT Sport》、英國《每日鏡報》同網上專頁Football on Facebook一齊搞嘅投票，似乎被槍迷攻陷。今季加盟阿仙奴嘅智利射手阿歷斯山齊士，力壓車路士嘅夏薩特當選最佳球員。山神拎最佳球員，我求大俠都覺得可以理解，但最佳球隊係阿仙奴而最佳領隊竟然係雲格，真係冇理由囉。唔通啲網民覺得阿仙奴呢季唔使排第四，得到季軍，係超級突破性嘅成就，仲威過摩連奴嘅車路士拎冠軍？我求大俠就不禁懷疑，可能網上嘅槍迷勢力龐大，佢哋蜂擁去投票，煲到愛隊橫掃各項大獎。除咗呢三個大獎，最佳技術片段都係由山神拎埋，一位叫高拿斯嘅槍迷就當選年度最佳球迷。淨係最佳年輕球員呢個獎唔係槍手拎，畀咗宿敵熱刺嘅哈利卡尼。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>