<html><header><meta charset="utf-8"><title>隔牆有耳：周融搶先《壹週刊》出版前自爆：李家誠係HKG報金主 - 李八方</title></header><body><h1>隔牆有耳：周融搶先《壹週刊》出版前自爆：<br>李家誠係HKG報金主 - 李八方</h1><p>周融搞網媒「HKG報」，一直話係自資幾十萬元搞，但噚日《星島日報》刊出佢嘅訪問，佢卻自爆「HKG報」間公司原來係四叔李兆基個仔李家誠、幾年前以百萬計嘅錢成立；到佢要搞「HKG報」先將啲股份讓畀佢，變相踢爆李公子就係佢嘅隱形金主。<br>八方噚日喺一個研討會見到周融，自然問到佢同李公子嘅關係。周融話3、4年前邵盧善啱啱返咗香港，大家想搞政策研究，周融出少少錢，但都要搵人支持，於是搵咗一直相識嘅李家誠，對方聽完就拎咗百萬計嘅錢出嚟開公司，佔呢間政策研究公司七成股份，另外三成由邵所有，周融只佔好少。<br>直到舊年佔中，周融同邵都認為形勢變晒，覺得做政策研究作用唔大，做網媒可能更好，佢再同李家誠傾，引述李公子話好支持，「但佢都唔想去做傳媒」，對方於是提出如果佢真係想做，可將公司股份轉讓。<br>周融話買咗呢間公司，但死都唔肯講李公子以幾多錢讓出股份。原來周融係知道即將出版嘅《壹週刊》會踢爆佢同李公子嘅親密關係，先行自爆。</p><p>小學雞英文信投訴fb</p><p>周融噚日同時發公開信畀facebook創辦人朱克伯格，投訴「HKG報」嘅facebook專頁有4篇文被刪，佢又自稱係「一名小小facebook用戶」，又引用有人質疑fb「有既定的政治立場」，話希望唔係咁，聲稱唔求fb道歉，只望朱克伯格畀個回音佢。<br>其後周融將封信譯做英文，但封信第一句"You don't know me. My name is Robert Yung CHOW, a very small Facebook user from Hong Kong"，被網民笑佢似小學生英文，仲話做過《英文虎報》？<br><br>李八方<br>mailto:pf_lee@appledaily.com</p></body></html>