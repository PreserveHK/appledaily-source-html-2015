<html><header><meta charset="utf-8"><title>中環在線：新地北角新場圖飛甩街坊味 - 李華華</title></header><body><h1>中環在線：新地北角新場圖飛甩街坊味 - 李華華</h1><p>近年不斷大手出擊買起好多商住發展項目地皮嘅新地（016）又有新搞作，今次輪到北角區，前北角邨呢幅臨海靚地將會起5幢住宅連商場，而面積超過13萬方呎嘅商場將會喺今日命名。<br>北角雖然人口稠密，不過區入面幾個大型商場好似成坤廣場、健威坊等，雖然已經引入唔少大型連鎖店進駐，但都係搣唔甩地區商場形象，吸引唔到外區人特登去行。以成個港島東計，商場始終以太古城中心比較受歡迎。<br>前北角邨商場係由新地其中一個商場天后鍾秀蓮「打骰」，佢旗下商場包括上水廣場、將軍澳東港城、銅鑼灣wtc more、新蒲崗Mikiki等。<br>今次北角商場項目可以話係新地進軍長和（001）同太古地產（1972）地頭北角嘅重要一擊，睇吓鍾秀蓮今次有冇計仔整靚個新場，對北角甚至港島東區帶嚟新衝擊。</p></body></html>