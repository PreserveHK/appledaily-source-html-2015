<html><header><meta charset="utf-8"><title>中環在線：漢傳媒折讓配股後急升霆鋒一日進賬逾半億 - 李華華</title></header><body><h1>中環在線：漢傳媒折讓配股後急升<br>霆鋒一日進賬逾半億 - 李華華</h1><p>噚日個大市弱過藥煲，加上前幾日隻恩達（1480）狂升再狂跌，搞到啲細價股收晒鑊氣，不過謝霆鋒隻漢傳媒（491）就做咗逆市奇葩。公司噚日朝宣佈配發新股，股數相當於擴大後股本16.67%，配股價0.81元，較星期一收市價折讓兩成。<br>折讓咁多配股，加上個市咁弱，原本以為漢傳媒實跌穿配股價，但結果係不單穩守配股價，噚日仲越升越有，最終竟以接近全日最高價收市，以收市價1.19元計，全日勁升近18%，創下52周新高，市值亦突破20億元大關，高近22億元，霆鋒揸住3.5億股漢傳媒，即單單噚日該股已為霆鋒錄賬面利潤6,300萬元。<br>見到霆鋒隻漢傳媒升到咁，好多人攞佢同趙薇有份投資嘅阿里影業（1060）比，趙薇早前宣佈，喺4月29、30日減持阿里影業2.56億股，以每股平均作價3.9元計，共套現9.98億元，所以好多人都話霆鋒唔夠趙薇值錢。</p><p>回報勝趙薇買阿里影業</p><p>之不過咁，若留意返趙薇舊年12月入股作價每股平均價1.6元計，佢減持價係3.9元，回報約59%，但霆鋒舊年10月嘅入股價係0.35元，若以噚日收市價1.19元計，佢手漢傳媒市值4.2億元，投資回報高達2.4倍！遠遠跑贏趙薇嘅59%。<br>趙薇雖然貴為出爐影后，但阿里影業話晒都係阿里巴巴主席馬雲嘅文化旗艦，要升都好合理，咁同樣係影帝級嘅霆鋒呢，成間漢傳媒基本上得一個霆鋒概念好炒，但就係呢個概念，幫助霆鋒有咁高嘅回報。<br>不過，大家唔好忘記，漢傳媒今次集資嗰2.91億元，講明擬用作包括投資電影製作項目、最近收購嘅後期製作業務，以及為擴張現有業務，話唔定公司好快有新搞作。<br><br>李華華<br>mailto:LiWaWa@AppleDaily.com</p></body></html>