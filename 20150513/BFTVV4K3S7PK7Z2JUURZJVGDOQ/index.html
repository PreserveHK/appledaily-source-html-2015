<html><header><meta charset="utf-8"><title>魚樂無窮：兩成風險博兩倍升幅 - 唐牛</title></header><body><h1>魚樂無窮：兩成風險博兩倍升幅 - 唐牛</h1><p>炒股要睇值博率，風險小回報大嘅機會，可遇不可求，今日推介嘅恒輝（185），正正係超級筍盤！恒輝日前宣佈，控股股東陳恒輝、陳玉嬌及鄺國禎，以每股0.3305元，向「Huang Yanping」全資擁有嘅Joy Town出售22.12億股或55.02%，總代價7.3億，每股作價0.3305元，同時意味控股將易手，Joy Town按例要以同樣價錢，向小股東提出全購。翻查資料，「Huang Yanping」與內地正商地產董事長張敬國太太同名，說穿了原來又一單內房借殼上市。<br>正商地產來頭不少，為中國房產50強之一，2010年銷售額已超過52億人仔，現時肯定以幾何級數上升，恒輝最新市值僅得17億，蚊髀同牛髀！<br>更令人流口水嘅係，內房借殼往往帶來驚人嘅升幅，唔信？數畀你睇！萬達酒店（169）收購價為0.334元，現價1.64元，升幅達4倍；綠地香港（337）收購價1.9元，現價7.62元，升幅3倍；中泛（715）收購價0.5973元，現價1.26元，升幅1.1倍。<br>恒輝追番最弱嘅中泛，可見0.69元，潛在升幅六成；追番最強嘅萬達，可見1.65元，潛在升幅2.8倍；公平啲，計三者平均數，都有近兩倍水位，但downside只係兩成（現價與全購價差距），你話唔係筍盤係乜？<br><br>唐牛<br> https://www.facebook.com/tongcow88 </p></body></html>