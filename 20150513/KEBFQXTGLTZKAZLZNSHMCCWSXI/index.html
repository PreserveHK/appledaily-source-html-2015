<html><header><meta charset="utf-8"><title>隔牆有耳：謎米播「釋迦樂園」收信 - 李八方</title></header><body><h1>隔牆有耳：<br>謎米播「釋迦樂園」收信 - 李八方</h1><p>高登巴打二次創作「香港釋迦牟尼樂園」宣傳片，內容抵死過癮，米奇老納、釋迦光蓮、葫滴大師陪你喺Buddhaland歡度時光，唔少傳媒都轉載報道。但得罪方丈冇好下場，網媒謎米新聞噚日收到Disney Enterprises Inc.嘅律師信，指有關報道涉發佈侵犯版權及商標物品，要求將片段下架，否則採取法律行動。八方請教「版權及二次創作關注聯盟」法律顧問蔡騏，佢話謎米直接將片段放上網，可被視為幫助分發。佢聽聞原創人冇收到信，覺得迪士尼好聰明，打擊轉發嘅牟利機構，唔會俾人話扼殺創意。八方問過華特迪士尼公司，截稿前未有回覆。</p></body></html>