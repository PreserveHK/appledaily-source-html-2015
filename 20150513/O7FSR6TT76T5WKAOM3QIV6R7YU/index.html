<html><header><meta charset="utf-8"><title>政壹花生友：唔搞全民投票　泛民蝕章？ - 花生友</title></header><body><h1>政壹花生友：<br>唔搞全民投票　泛民蝕章？<br> - 花生友</h1><p>港大民意研究計劃總監鍾庭耀早前提議，希望泛民答應支持搞政改全民投票表態，覺得若有三分二市民接受袋住先，泛民就應該考慮通過，可惜泛民冇人答應。有政界花生友話，泛民去年咪一樣以全民投票決定支持三軌方案，點解「此一時、彼一時？」眼見反對袋住先民意似乎反超前，唔知有冇後悔冇就民調袋住先？</p><p>去年佔中照落水</p><p>喺鍾庭耀提出全民投票後，泛民以各種原因婉拒，話除非建制派一齊落水、政府又會按結果向阿爺提出修改人大8.31決定，否則唔會參加，大潑鍾庭耀冷水。但有泛民議員私下向花生友話，其實泛民呢個說法唔多負責任，佢話只要幫泛民「回帶」，泛民就會啞口無言，例如泛民點解會支持由真普聯提出嘅三軌方案呢？咪就係跟番去年佔中6.22全民投票嘅結果啫，乜當時建制派有落水咩？<br>至於泛民一年前支持全民投票，一年後又要有條件先支持，仲要開出根本冇可能嘅「建制派一齊落水」嘅天價條件，呢位花生友都嘆氣，佢話泛民一向話尊重民意，查實全民投票就係民意嘅彰顯。呢位花生友話呀，如果泛民被人追問點解唔尊重民意，其實點樣回答都係理虧。<br>眼見𠵱家支持同反對方案嘅民意隨時出現「死亡交叉」，即係反對袋住先嘅比率隨時迎頭趕上，呢位花生友好想知道，泛民有冇覺得蝕章想「轉軚」？<br><br>花生友</p></body></html>