<html><header><meta charset="utf-8"><title>中環在線：慈善乒乓賽馮孝忠KO郭少明 - 李華華</title></header><body><h1>中環在線：慈善乒乓賽<br>馮孝忠KO郭少明 - 李華華</h1><p>恒生（011）執行董事馮孝忠噚日孖住國家乒乓球隊隊員許昕落場，對手就係香港公益金執行委員會主席郭少明，同埋國家隊方博，結果以12比10險勝「郭少明隊」。馮孝忠話自己喺大學時代已經有打開乒乓波，為咗今次呢場「友誼波」，佢都秘密特訓咗個幾星期。<br>起初佢都仲有些少緊張，連旁述李靜（港乒女隊主教練）都戥佢肉緊，「馮生，唔使就住就住，大板抽落去啦！」之後馮孝忠就掌握到節奏，打到幾個「側旋」出嚟。慈善賽嚟講算係交到功課。馮孝忠就唔係幾滿意表現，話自己心理質素唔夠好。郭少明似乎有啲不在狀態，有幾球仲「炒飛機」。<br>唔講唔知，恒生投資喺乒乓球學校已經24年，馮孝忠笑稱，投資年期比一般私募基金的投資仲要長，不過近年學員表現超班，所以連馮孝忠都話「回報唔錯」！</p></body></html>