<html><header><meta charset="utf-8"><title>收市閒情：四個愛上T2的理由 - 千頌C</title></header><body><h1>收市閒情：四個愛上T2的理由 - 千頌C</h1><p>政府惜食吉祥物「大嘥鬼」，近來人氣急升。慘在政府呢頭叫人咪眼闊肚窄，嗰頭就準備將機場二號客運大樓，4年後斬立決，拆之而後快，視28億造價如草芥。冇錯，機場二號客運大樓（T2）係好廢，不過就算垃圾都可以拎去堆填；劉江華表現無聲勝有聲，更晉身成垃圾桶代言人。所以呢，本住大嘥鬼食得唔好嘥嘅精神，我找到了「四個愛上T2的理由」。</p><p>1：蔗渣價錢、中產味道</p><p>本人喺私人fb做過一個非正式調查，題為一人一個曾經去T2的理由。朋友甲：「T2的唯一意義，就係去三號停車場坐八折的。」朋友乙：「我試過同老婆專登走去食新羅寶韓燒，勁抵食！」朋友丙：「我呢啲死窮鬼表示，會去T2廉航check-in再行大老遠去搭飛機。」朋友丁：「嗰度啲Outlet成日減價，Disney store勁多折。」<br>T2一次過滿足你購物、開餐、旅行嘅慾望，全部都平人一截，去睇IMAX仲一定有位！睇完戲，走上Sky Deck觀賞飛機升降，扮吓抑鬱少女，手機播埋「天氣不似預期，但要走總要飛……」做背景音樂，當正自己係MV女主角。</p><p>2：中港融合、思想接軌</p><p>T2作為一個客運大樓，當然有得check-in，不過麻煩辦完手續後，請行番十幾分鐘去T1登機。一來一回，係好多餘㗎，正所謂時間是金錢，但哥有的是錢，錢就係要來揈！<br>T2當年用咗28億建成，去到今日機管局就好似個女人咁，買咗個手袋之後又後悔，高八度地講：「哎呀，我都係唔要啦，同我掉咗佢，買過新。」基建用得12年唔鍾意就拆，平均一日即係64萬。以一罐長城牌198G午餐肉12.9元為例，日均造價可以買到49,555罐餐肉！係好嘥㗎，但有錢就是任性，28億濕濕碎啦，我用1,400億起多條跑道出嚟都得呀。<br>土豪式生活態度，中國人敢話第二，冇人敢話第一。機管局今次呢個決定，變相話畀阿爺聽：「沒有中港矛盾，沒有文化差異，我哋越來越夾啦！」機管局，中港一體化靠晒你！</p><p>3：GDP夢工場</p><p>如果T2起完又拆，拆完又起；話下手1,400億三跑起完又拆，拆完再起，周而復始，鑊鑊都甘，真係香港GDP靠晒你（阿爺表示：叻仔！學到嘢喎！）</p><p>4：袋住先的啟發</p><p>當年明知呢個T2有缺憾，但起住先，結果「四不象」現身機場，戇居！當年明知冇可能做到「一地兩檢」，但高鐵起住先，而家超支再超支之餘，一地兩檢隨時夭折，高鐵起來托，而家仲兩頭唔到岸，隨時淪為「超級大白象」，好戇居！<br>去到三跑，林超英講到口臭，空域問題未解決，如果三跑起住先，硬上馬，結果係點，大家自己諗。財爺說「雞蛋抗高牆」比喻會製造對立。我說高牆是政府建立，上面再刻上「戇居」兩隻大字；我們不想這個地方「戇居化」，可以做的只是掟雞蛋，你仲想我點？<br><br>千頌C<br> http://fb.com/winbigwok <br>本欄隔周三刊登</p></body></html>