<html><header><meta charset="utf-8"><title>求驗客手記：夏薩特膺英足先生做雙料</title></header><body><h1>求驗客手記：夏薩特膺英足先生做雙料</h1><p>早前已奪得英格蘭球員先生嘅車路士翼鋒夏薩特，周二再當選2014/15球季嘅英格蘭足球先生，真係雙喜臨門。佢喺呢個由270位傳媒工作者投票嘅選舉中，得票率高達53%，力壓熱刺前鋒哈利卡尼同隊友泰利當選。<br>對上五屆，有四屆嘅英格蘭球員先生同足球先生都係同一人（見附表），分別係09/10球季嘅朗尼、11/12球季嘅尹佩斯、12/13球季嘅加里夫巴利同上季嘅蘇亞雷斯，夏薩特𠵱家亦成為其中一人。佢亦係自林柏特喺04/05球季後，首位車仔球員奪得雙料足球先生，我求大俠覺得佢今季演出穩定，喺36場英超上陣嘅比賽中，射入14球同交出八次助攻，差唔多場場都有貢獻，又幫球會奪得英超同英聯盃，絕對係實至名歸。</p><p>巴西新星成車仔首簽</p><p>另外，車仔周一亦完成下季第一簽，係嚟自巴甲帕拉尼恩斯嘅巴西新星尼敦阿倫，而且佢自己喺社交網站上爆料話已經正式加盟。19歲嘅佢四月時到過倫敦，進行商討同體測，佢亦將當時喺車仔總部拍低嘅相，放上Twitter，而預計今次轉會費約450萬鎊（約5,400萬港元）。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>