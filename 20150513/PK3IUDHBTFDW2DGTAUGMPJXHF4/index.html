<html><header><meta charset="utf-8"><title>隔牆有耳：「好很多人」千福BB夠本土 - 李八方</title></header><body><h1>隔牆有耳：<br>「好很多人」千福BB夠本土 - 李八方</h1><p>一向鍾意香港本土文化嘅美國駐港總領事夏千福，前日去西貢大廟灣慶祝天后誕後，噚日朝早喺領事館facebook分享相片，當中一句「在場的信眾讓我們看見香港仍然有好很多人跟隨這個傳統去拜天后」（圖框示），引起唔少網上「本土派」人士激讚，指「好很多人」呢個香港本土粗口諧音四粒字，令人感到來自美國嘅千福BB夠晒「本土」。<br>有網民質疑曾經喺台灣學中文、亦識得講廣東話嘅千福BB「今次係咪特登爆粗？」連被建制派稱為「港獨之父」嘅陳雲都留意到千福BB呢個本土行動，話下次佢個香港復興會「祭天」之時，千福BB可能大駕光臨。<br>唔知係咪怕太高調，專頁喺昨午已將「好很多人」改為「好多人」。美領館講過英文先係千福BB親撰，中文應該係職員嘅手民之誤咯。</p></body></html>