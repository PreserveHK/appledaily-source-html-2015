<html><header><meta charset="utf-8"><title>中環在線：中原首季花紅平均縮水五成 - 李華華</title></header><body><h1>中環在線：中原首季花紅平均縮水五成 - 李華華</h1><p>中原地產派今年首季花紅，後勤員工有0.42個月，主任級或以上就0.63個月，總共派出400萬元，以後勤部約550人瓜分來講，平均人人有7,000蚊。不過對比去年第四季，就按季縮水逾五成。<br>中原地產派花紅機制係因應營業額，首季營業額7.75億元，比去年第4季9.8億元，減少約21%，花紅自然減少。<br>中原地產亞太區住宅部總裁陳永傑就大嘆被政府辣招害死，事關今年2月底收緊按揭，二手進一步死寂，市場幾乎獨沽一味做一手。家陣發展商賣樓玩抽籤，就算有客有錢，但冇運冇籌，隨時白做。加上2月份為農曆新年，當月花紅近乎零，所以今年首季花紅就差啲啲。陳永傑就話：「我哋有錢賺先有花紅，𠵱家有花紅算係咁啦，嗰啲蝕本嘅公司咪仲慘！」</p></body></html>