<html><header><meta charset="utf-8"><title>隔牆有耳：放低爭產　霍家齊撐政改 - 李八方</title></header><body><h1>隔牆有耳：<br>放低爭產　霍家齊撐政改 - 李八方</h1><p>保普選反暴力大聯盟連日擺街站收集市民簽名撐政改，左派政黨政團都要交人兼交數，空群而出到街站「報到」。八方噚日去到廣東社團總會喺尖沙嘴碼頭擺嘅街站，除咗身兼主席嘅全國政協常委陳永棋現身，仲見到政界活動稀客，就係早前喺家族爭產案中上訴得直嘅霍家長房三子霍震宇，佢同姪仔啟山一齊現身，但前者影完相無耐就閃人，啟山就留守派傳單，佢話已經第3次落街站幫手嘞。<br>大聯盟話要收集選民簽名，但總會喺尖沙嘴碼頭設街站，遊客多過港人，搞到陳永棋由鐘樓行到海港城都搵唔到一個香港人接單張，尷尬話「揀咗個冇香港人嘅地方」，之後仲喺街大嗌：「有邊個係香港居民？」佢連金舖職員都唔放過，想上前派單張交功課，但對方話開緊工唔方便就轉手走開。</p></body></html>