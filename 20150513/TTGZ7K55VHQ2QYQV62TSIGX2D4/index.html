<html><header><meta charset="utf-8"><title>隔牆有耳：小荔園擬6月中環重生 - 李八方</title></header><body><h1>隔牆有耳：<br>小荔園擬6月中環重生 - 李八方</h1><p>剛喺3月病逝嘅邱德根，生前遺願之一係重辦荔園，有報道話邱氏家族已經申請6月至10月租用中環海濱摩天輪隔籬空地，舉辦「小型荔園」嘉年華。荔園結業，邱德根好唔捨得，將所有機動遊戲運番內地存放。如果荔園真係重現，港人集體回憶嘅旋轉咖啡杯、擲硬幣換香口膠、鬼屋都可重出江湖。<br>小型荔園每日上午11點到夜晚上11點開放，入場免費，但要買代幣玩遊戲。商標註冊處亦收到兩個有關荔園申請，一個由遠東酒店實業提交，註冊荔園嘅經典老虎標誌；另一個由邱德根細仔邱達根做董事嘅荔園有限公司提交，將4個「荔園」字樣註冊。公司仲註冊埋「 http://www.laiyuen1949.com」網域，但網頁暫只有一個荔園霓虹標誌同電郵。 </p></body></html>