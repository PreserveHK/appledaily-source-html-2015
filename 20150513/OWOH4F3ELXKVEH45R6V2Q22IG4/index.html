<html><header><meta charset="utf-8"><title>中環迷你裙：嶄露頭角十倍股 - Samantha</title></header><body><h1>中環迷你裙：嶄露頭角十倍股 - Samantha</h1><p>天氣不似如期，自北水來襲，港股善變的程度令Samantha自愧不如，減息後有人買大，有人買細，結局竟然係圍骰，再博指數無疑是倒自己米，最佳方法是咪俾指數牽着走。<br>部份股上周抗跌能力甚高，本周成佢哋的show time，銀泰（1833）推介至今飆35%，名義上阿里已是最大股東，改埋名仲得了？今日推介超強勢股新焦點（360）。<br>中國售後服務佔整個汽車市場銷售10%，比重遠較國外小，呢行對汽車市場來說，猶如初生嬰兒，發展潛力巨大，首選擁近百家汽車維修保養連鎖的新焦點，最大賣點是泊個好碼頭，旗下愛義行與中石化（386）合作，未來3年在湖北省1,900座加油站中，挑選300家建汽車服務店，加完油後，實行洗車、美容、保險通殺，大碼頭下接錢都接到手軟。<br>新焦點上月發新股買下同業佳鴻，不花費一毫拎到網絡和技術，咁絕嘅橋，又點可以唔提控股股東：強國點金勝手鼎暉投資，鼎暉有份湊大蒙牛（2319）、百麗（1880）呢啲明星股，其中一役，是2006年唔夠4,000萬元投資奇虎360，單計當時上市回報已經逾40倍，按過去彪炳表現推算，鼎暉胃口應該是數以十倍的回報計算，望着條完美上升軌，只可以說機會不等人喔！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>