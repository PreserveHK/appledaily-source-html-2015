<html><header><meta charset="utf-8"><title>隔牆有耳：李奇、黑玫瑰　玩轉海洋公園 - 李八方</title></header><body><h1>隔牆有耳：<br>李奇、黑玫瑰　玩轉海洋公園 - 李八方</h1><p>想認識50、60年代嘅香港，唔使吓吓去圖書館嘅。八方知道海洋公園嚟緊有個「周末玩轉老大街」活動，本周六至下個月21日逢周末及公眾假期舉行，有超過70款懷舊街頭美食同民間手工藝示範，又請嚟一班經典粵語片人物演街頭劇，重溫老香港情懷。</p><p>熱辣辣嘅狗仔粉、酸酸甜甜嘅木瓜、硬硬哋又帶啲薑味嘅叮叮糖，呢啲今時今日幾近絕迹街頭嘅街坊美食，通通可以喺「香港老大街」搵到。配搭神探李奇同黑玫瑰街頭追逐，同埋包租婆潑婦罵街呢啲粵語殘片經典場面，令遊客好似返回幾十年前一樣。</p><p>可持續海鮮整環保魚蛋</p><p>活動仲搵嚟一班隱世高手表演傳統民間手工藝。做咗糖畫十幾年嘅慧慧，用糖漿畫出唔同公仔圖案，簡單而優美。吳伯就用一對巧手加草條，幾分鐘就紮好一隻栩栩如生嘅草蜢。<br>海洋公園副行政總裁李繩宗話，一班工作人員用咗一年時間，走勻大街小巷搜羅各種地道小食，又準備各種互動環節，希望人人都感受到50、60年代情懷，吸引多啲本地客。佢哋又用可持續海鮮無鬚鱈魚整成「環保魚蛋」，令遊客滿足口腹之餘，為保育出一分力。</p></body></html>