<html><header><meta charset="utf-8"><title>女神tea time：罐裝空氣有市場 - Fifi</title></header><body><h1>女神tea time：罐裝空氣有市場 - Fifi</h1><p>中國北部霧霾嚴重，從前空氣喺經濟學概念上屬free goods，所以理論上唔應該有市場出現。點知在「發展是硬道理」下，加拿大罐裝「空氣」有價有市，仲越賣越貴，二百幾人仔都照搶。與此同時，東航（670）上周五峇里飛往北京MU782航班，起飛後遇緊急情況，機艙內氧氣罩彈出，最終於馬來西亞沙巴緊急降落，機上所有人安全。問題係，乘客發現，氧氣罩唔單止鋪滿灰塵，彈出後根本冇噴出氧氣。<br>一個國家為咗發展，完全犧牲環境；一間公司，仲話係國企，為慳錢連最基本嘅安全設施都做唔好。喺「錢」呢個字底下，中國人生存最基本嘅一啖空氣，都要被剝削。到底呢個國家可以荒謬到一個乜嘢地步？<br>噚日耀科（143）發力狂升，同為毫子股嘅新體育（299）受帶挈炒高。新體育11月中向不少於6名承配人，配售最多6.7億股新股，佔擴大後約4.8%，配售價0.236元，其中接貨者係「低調股神」任德章。新體育股價之後反覆跌到去最低0.173元，到噚日先上返去配股價之上。話明係「股神」，點會冇肉食就走？仲要係無寶不落嘅任德章！呢隻股連續兩日大陽燭上，相信會有後着，首站睇0.32元！<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>