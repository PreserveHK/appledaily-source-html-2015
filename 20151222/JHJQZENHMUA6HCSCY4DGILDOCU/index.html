<html><header><meta charset="utf-8"><title>魚樂無窮：尋找下隻破頂股 - 唐牛</title></header><body><h1>魚樂無窮：尋找下隻破頂股 - 唐牛</h1><p>周一推介耀科（143），全日大升五成，超額完成，有跟進嘅戰友應該夠晒水位食糊。冇買點算？9日RSI已經去到94，異常超買，寧等整固破旗一刻再衝，現階段不宜亂高追，始終兩日累積升幅接近一倍。<br>2015年合計只餘6個交易日（平安夜及除夕只得半日市），假期氣氛極濃，噚日成交唔夠600億，令人昏昏欲睡。不過，散戶唞唞卻輪到大戶出場，不少基金股都喺悶市突圍，好似美東汽車（1268）、魏橋紡織（2698）、金風科技（2208）咁，升幅冇兩成都一成，大有粉飾櫥窗味道；半新股則見中金公司（3908）破頂，同樣為半新股嘅現代牙科（3600），有力做其翻版。<br>講咗好多次，半新股主要炒供求︰供應較需求大，跌；需求較供應大，升。講供應，現代牙科公開發售僅超額2倍，上周二掛牌時市況麻麻，一度潛水半成，但兩日後變成另一隻股，大大棍重上水面兼破頂，震倉活動極速完成，貨源明顯歸邊。講需求，現代牙科乃本港首隻牙科股，齋講概念已經贏晒，市場購買力當然爆燈。公司主打義齒器材，客戶主要為牙醫、牙科診所、醫院等，業務遍佈全球，毛利率連年上升，有姿勢有實際也！供應少需求殷，只要守穩招股價4.2元，下一站目標直指5蚊。<br><br>唐牛<br> https://www.facebook.com/tongcow88 </p></body></html>