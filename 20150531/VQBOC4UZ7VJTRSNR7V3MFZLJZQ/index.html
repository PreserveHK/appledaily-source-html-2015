<html><header><meta charset="utf-8"><title>有話兒：有種文青叫林雪</title></header><body><h1>有話兒：有種文青叫林雪</h1><p>半百林雪走過廿多年的電影路，飽經風霜，由場務到老臨，再登上最佳男配角，他都緊守崗位，發揮綠葉作用。林雪熱愛電影甚於幸福家庭，永不言休的他希望繼續追夢，有朝一天可當上大銀幕文藝片男主角，不再做小人物，要跟索爆女主角發生一段轟烈愛情。<br>撰文：比華利<br><br>有時在一齣電影中，「綠葉」的搶鏡程度不遜於主角，現年50歲的林雪從影超過20年，不過受外形局限，主角輪不到他，林雪認命，默默耕耘，即使被派演綠葉角色，他都做足一百分：「我每次擺自己個位都唔係綠葉嘛，當正係主角，咁嗰場戲焦點真係喺我度，係咁投入去做會發揮得更好。」</p><p>恨做愛情片男主角</p><p>不得不讚，林雪每次都把角色演得維肖維妙，尤其演活小人物神髓，他說：「平時多啲走入社群，多啲留意身邊事物，電影係嚟自生活點滴，我本身都係一個小人物，抱住呢啲心態就做得到。」林雪分享揣摩角色貼士，但他認為努力同時天賦都不可缺：「我諗自己係有啲天份，我好彩入咗呢行，唔係都唔知撈乜嘢，唔知點算，呢行算係偏門，睇天食飯，必然要天時地利人和。」林雪想當年得到友人介紹在片場當場務，機緣巧合下做了茄哩啡，讓潛在演戲細胞得以爆發。<br>熱愛電影的林雪心中暗藏一個電影夢，他沉醉說：「我好想有機會拍一套偉大嘅愛情片，我做戲中男主角，至於女主角未有話邊個人選，索就OK，情人眼裏出西施。」到底怎樣賣偉大？林雪說：「愛情係冇代價，完全付出，男主角係頂天立地男人。」基於商業理由，電影會有激烈床戰嗎？他答：「爭取靈魂上嘅快感，做到就領悟到，好文藝，不過，床戲呢啲嘢，順其自然，要上床就上床。」林雪恨做文藝片男主角，他說：「作為演員，乜嘢角色我都想試，未試過唔夠完美。我希望我嘅電影夢一直唔醒，有機會成為有深度演員，有一部孭飛嘅電影，唔係只限於一場、半場戲，我可以做到對角色有操控權，呢個係我嘅目標。」<br>演員工作不但給林雪滿足感，當然最重要是日日有飯開，他感恩：「我做演員，三餐唔憂，睇我身形就知，三餐係冇要求，求其放入口填飽肚，我對生活要求好低，但對電影工作就希望可以更上一層樓，每日都想有進步空間。」為電影事業，林雪可以去得好盡，他連家庭都只是排第二位，事業永遠都排第一。<br>從影至今，林雪雖獲多次提名，但只憑04年電影《PTU》摘過第九屆香港電影金紫荊獎最佳男配角，與金像獎無緣，他說：「攞獎係緣份，今年大會邀請我做過頒獎嘉賓，我都好滿足，上台講嘢足足有兩分鐘，開心過攞獎。不過，攞獎係一個肯定，又有邊個唔想。金像獎好有人情味，我唔介意70歲先拎最佳男配角。」</p><p>懷念當年好pure</p><p>問到林雪最喜歡過往作品中哪個角色？他表示是99年由杜琪峯執導的電影《再見阿郎》中演澳門司警「胖九」，戲中交代他與江湖大佬劉青雲結怨，林雪趁機公報私仇，勢要釘死對方：「我𠵱家睇番呢部戲仲好鍾意，嗰個惡司警好主觀，一味要做死青雲，針對佢。呢部戲令我開始畀觀眾認識，有咗知名度。睇番當年我嘅演技好乾淨、好pure、冇造作，唔識利用技巧幫自己走位，一句講晒好X。」現在累積了經驗，爐火純清，但林雪反而懷念當年：「𠵱家再演，做唔番嗰種感覺，有時識啲唔識啲都係好，一諗多咗就有問題。」<br>林雪演戲開竅，他不忘感謝兩位恩師，劉鎮偉當年一句點化：「佢話十八般武藝，與其學識就為咗殺人，不如練好一招。」另一位伯樂杜琪峯也教路：「佢叫我唔好將一件事擺晒塊面度，放喺心，千祈唔好用肌肉做戲。」</p></body></html>