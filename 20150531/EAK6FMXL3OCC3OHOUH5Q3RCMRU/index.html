<html><header><meta charset="utf-8"><title>上月遭冷氣機組件重擊頭部失憶女童開腦留兩條9吋疤</title></header><body><h1>上月遭冷氣機組件重擊頭部失憶<br>女童開腦留兩條9吋疤</h1><p>【本報訊】「嘉嘉左邊頭頂傷處得番一層皮，如果撞到硬物會好危險，佢𠵱家成日話頭痛，仲唔記得嘢，好擔心有後遺症！」上月底，6歲讀小一的嘉嘉，在中環遭高空墮下冷氣機組件碎片重擊後腦命危，接受開腦手術保住性命，但換來頭部留下兩條大疤痕及失憶。事隔一個月，嘉嘉父母希望女兒早日康復，亦考慮追究責任，為女兒討回公道。<br>記者：金敏琍　周子惇</p><p>就讀小一的嘉嘉姓梁，兩星期前出院回家休養，一家人嚴陣以待，媽媽十分緊張，「佢鍾意落街玩滑梯，𠵱家唔畀，一次都唔畀」。任職地盤工的爸爸亦已停工，全日留在家中照顧女兒，令經濟陷入困境。為嘉嘉安全，生活習慣亦改變，「以前佢同哥哥細佬一齊瞓，𠵱家要保護佢個頭，變咗同我瞓，唔畀亂郁，避免撞到個頭」。</p><p>「幾時可以返學」</p><p>意外後，嘉嘉剃光頭髮接受開腦手術，現時刮得清光的頭部左右兩邊留下兩條9吋長疤痕，如同兩條大蜈蚣伏在頭頂，媽媽說嘉嘉左頭頂因有兩吋長頭骨撞碎需要施手術取出碎骨，該傷處縫合後，現時沒有頭骨，僅由頭皮保護，「𠵱家左邊頭頂凹咗落去，冇骨，用眼望會見到個腦好似心臟咁喺度跳」。媽媽說「醫生話頭骨可能生得番，但唔會好似以前一樣，可能只生番少少」。若頭骨無法重生，便要植入人工頭骨。<br>嘉嘉活潑好動，但看到自己冇頭髮，小女孩一臉疑惑「媽咪，點解我個頭光晒？幾時至生番頭髮？」早前老師曾帶圖書探訪，她見到老師十分雀躍，追問「幾時可以返學？」現時她每日要服防抽筋藥，定期覆診。除了頭部傷處小心照料，嘉嘉亦出現失憶徵狀，令媽媽憂心，「佢指住電腦問我乜嚟？明明以前知，𠵱家叫唔出。要我攞嘢，指住叫我攞嗰個，就係講唔出個名，記憶好似洗咗咁」。她直言女兒腦部受重創，怕影響腦部發育，擔心失憶不會改善，影響一生，指事故涉疏忽會追究責任。<br>嘉嘉上月30日參加學校旅行，參觀中環動植物公園，中午離去時，在花園道科達中心外等候旅遊巴，當時有工人吊運冷氣機組件上天台，但繩纜突然折斷，致半噸重組件墮地，碎片擊中嘉嘉及兩同學，嘉嘉後腦遭碎片重擊昏迷垂危，全身染血。</p><p>爸爸停工照顧</p><p>嘉嘉送院後證實腦部重創積聚瘀血，要接受開腦手術減腦壓，及後出現失憶徵狀，現時嘉嘉由爸爸24小時貼身照顧，原本操持家務的媽媽則改為照料兩子，一次意外令一家五口生活驟變，嘉嘉媽媽形容丈夫「根本唔敢開工，小朋友冇可能坐足一日，一定周圍郁，佢嗰度冇骨頭得層皮好危險，驚佢撞親，醫生話再撞親會有生命危險」。<br>「蘋果日報慈善基金」早前已從S0002「緊急援助金專戶」撥款兩萬元予嘉嘉家人作應急用，及後再派員慰問及了解嘉嘉的現況後，並從其善款送上15,000元助她一家應付生活開支。<br>「嘉嘉」捐款編號：C3917<br>網上捐款： http://bit.ly/1nQRthE </p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3917">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3917">捐款記錄</a></div></p></body></html>