<html><header><meta charset="utf-8"><title>私人公關 - 左丁山</title></header><body><h1>私人公關 - 左丁山</h1><p>一位留學英美嘅80後才女，成為專業人士，在中環甲級名廈上班，人工不俗，呢日突然問左丁山：「Uncle，香港有冇一啲publicist，可以幫吓我㗎？」搞邊科呀？年紀輕輕，做乜要搵publicist？才女原來滿腦袋西方年青理想人士嘅思維，好想搵錢之餘，要做啲嘢change the world（改變世界）；意思即係要加入一啲非牟利組織（non-profits）或志願團體（NGO），義務工作，幫助一啲低度特權（underprivileged，以前叫做清貧人士，但為咗避免歧視性標籤，要改變稱謂）、傷殘智障群體等等，年青人有此想法，值得鼓勵，但點解要搵publicist（美國專門為名人個人做公關宣傳、反宣傳，及個人事務之人）呢？才女話：「好多人以為我只係一個掛住搵錢嘅人，我要一個publicist替我塑造新形象。」<br>哦，咁做好似誇張一啲，請私人公關，要錢嘅噃，如非大明星、賭王、賭后或富豪名太，無謂聘請一個私人公關呀。呢行專業（即專做publicist）在香港還未成型，美國就有不少公司專做呢瓣，以中國富豪土豪之多，相信遲早會在中國出現。香港唔係冇嘅，不少藝人都有一個「保姆」，呢個保姆都勉強可稱之為publicist啦，其他人如果做嘅，多數係藝人經理人出身或者係傳媒界資深記者轉行。香港傳媒呢行好奇，極不重視經驗，記者做上二三十年，隨時被人誤會為不長進，冇活力，隨時「被退休」，故此香港大人物開記者招待會，現身嘅記者盡多娃娃面。一啲資深記者如有辦法嘅，就轉型為政壇名人做顧問，做文膽，所以不少議員現在頻頻有政論文章出現。再進一步，就係成為城中名人嘅publicist，專代名人打點記者招待會，發佈名人新聞及意見，令名人維持曝光率，食嘅係老本與傳媒人脈關係，少啲交情都唔掂。據一位這樣的publicist講，最近佢啲名人客戶（其實只係三四位）最有興趣講政改，鍾意與評論界交流、攞意見，探討政改方案是否可以通過，名人關心政改即係關心未來做生意嘅環境啫，如果政改原地踏步，即維持原狀不變，做生意方法未必需要大改變，但如果政改方案通過，未來特首有所謂二三百萬人授權，人都會惡好多，生意人就要多睇政府面色咯噃！如果呢位「普選特首」係舊人，名人話商界更加頭痛！</p></body></html>