<html><header><meta charset="utf-8"><title>Sunday Fever ：球壇小人靠丁蟹 - 馬啟仁</title></header><body><h1>Sunday Fever ：<br>球壇小人靠丁蟹 - 馬啟仁</h1><p>近排球壇小人當災，好在佢哋都識搵丁蟹辯護啫，好交個咪畀丁蟹大律師。<br>各位「扭家嫂」嘅球迷，其實你哋唔諗吓，喺約拿斯古迪利斯病到隻積咁嘅時候，我哋阿肥仔老細其實非常宅心仁厚，雖然冇幫佢畀醫藥費，但係並冇趕佢走喎。古迪利斯好番之後孱孱哋，我哋建議佢去第二隊踢，係為佢好咋喎，如果唔係佢邊有得出場操弗啲呀，用心良苦㗎。<br>最尾呢場波，古迪利斯係好叻仔，又入波又助攻咁，但係點解佢仲要踢晒成場呀，我哋扭家嫂咁多好球員唔用而用佢吖？就係畀佢爭取表現，等其他球隊睇到佢係掂嘅，你估我哋要靠佢入波先護到級咩？我哋last場波和都夠數啦！<br>你睇我哋肥仔老細幾時有出嚟話要解釋啲咩㗎，唔通有錢就要養你過世呀？咁所以你哋就淨係同情晒多多嘢講嘅古迪利斯，古迪利斯捱咗一陣咁就話走就走，阿肥仔老細仲要留喺度比你哋柴佢台，有排受呀，好在佢有錢可以搵錢買番啲歡樂紓吓壓啫，喂各位陪審員，有錢冇罪㗎喎！<br>至於FIFA嗰單，我當事人阿白老大就仲無辜。家陣係有FIFA嘅人畀人拉咗，但係只係指控咋喎，未告得入㗎喎，冇理由就當正我哋身有屎先得㗎，就算真係告得入呀，都可能係冤獄嚟㗎，美國佬啲嘢你點知咁多吖，佢哋啲足球搞極都搞唔起，妒忌我哋FIFA搞得好之嘛。我夠話佢啲NBA假啦，成日最後一秒先嚟射個攞命三分波，咩呀，做戲呀？特技呀？<br>唔好意思講番我當事人阿白老大先，雖然FIFA咁多個畀人拉咗，但係冇拉佢喎。啲人話FIFA又收枱底錢又內定賽果，白老大聽到都好痛心，但正所謂樹大有枯枝，屋企阿仔做壞事，係可能做壞事啫，老竇都好唔開心㗎。<br>講番正題，我當事人係清白嘅，佢啱啱冧莊做主席，因乜大家瘋狂咁插鬼佢喎，家陣係對面個約旦王子自己識趣退選咋喎。白老大唔細㗎嘞，要撇好易，留低先難呀。你睇佢當選嗰吓大嗌Let's Go FIFA，就知老人家79歲人仲幾激情有火啦！<br>剝花生嘅朋友，嗌幾大聲都係噪音，冇咩用嘅，要好似我丁蟹咁有point先得㗎嘛。<br><br>KEYMAN<br>節目主持</p></body></html>