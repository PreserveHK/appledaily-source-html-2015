<html><header><meta charset="utf-8"><title>馮仁昭四圍超：敖犬反擊舊公司　有人食夾棍 - 馮仁昭</title></header><body><h1>馮仁昭四圍超：<br>敖犬反擊舊公司　有人食夾棍 - 馮仁昭</h1><p>台灣組合LOLLIPOP@F上年簽咗曾志偉旗下嘅「分工合作社」，本來一直都相安無事，但係成員莊濠全（敖犬）就喺今年6月3號寄咗封律師信要求解約，仲自己去傾工作，結果搞到志偉嬲爆，遂向敖犬求償違約金1,000萬，而「分工合作社」前日亦發咗聲明，講到明雙方嘅合約去到2018年，仍係有效期間，狠斥敖犬單方面解約無效，兼鬧佢冇道義。</p><p>敬重前輩曾志偉</p><p>噚日敖犬喺fb發聲明反擊，佢話經理人公司係台灣嘅分工合作社，負責人唔係曾志偉，工作過程同志偉冇直接關係。但基於善意，敖犬喺上月曾寫信畀曾志偉溝通，但未得到回應，佢仲話分工合作社曾以不當方式私吞佣金，呢個係大家冇辦法法合作嘅導火線之一，目前所有已簽定嘅工作合約，佢都遵照合約履行完畢，絕無造成分工合作社5,000多萬台幣損失之說。<br>佢仲話分工合作社不斷主動喺傳媒前放話，企圖令媒體刊登不實報道，嚴重傷害佢形象，所以佢將採取一切必要之法律行動，不過佢喺聲明結尾話：「以上陳述事實都是針對『分工合作社』，不是『曾志偉大哥』，曾志偉大哥是演藝圈前輩，我絕對敬重他。」截稿前志偉就未有回覆。<br>撰文：馮仁昭</p></body></html>