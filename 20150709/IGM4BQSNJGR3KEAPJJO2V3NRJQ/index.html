<html><header><meta charset="utf-8"><title>魚樂無窮：短炒港交所心路歷程 - 唐牛</title></header><body><h1>魚樂無窮：短炒港交所心路歷程 - 唐牛</h1><p>有add本欄facebook嘅朋友都知道，唐牛噚日自打嘴巴，即市撈港交所（388）博反彈，結果係點？211蚊買，200蚊打靶，唔使四個鐘輸咗11蚊。買咗幾多？呢啲衰嘢唔想再提，總之虧損程度屬可接受範圍啦。<br>「啱啱個欄先話港交所唔抵買，做乜又仆入去先？」冇錯，估值依然貴，長揸一定冇佢份，但博反彈條件夠晒︰9 RSI跌到6，係史上最超賣紀錄，點計都值博，可惜上晝11點買入後一直冇起色，最後到下晝最恐慌一刻，宣佈止蝕離場。<br>望住夜期越升越有，後悔嗎？短炒博反彈預咗有輸有贏，絕不後悔，天氣不似預期都冇計，更暗為自己嚴守紀律而高興。不是嗎？唔少人短炒變長揸，就係冇安守本份，當真正大平賣嘅時候，手上冇子彈，只得陳年蟹貨。<br>有檢討嘅地方嗎？當然有。戰友朝早彈上200蚊時已身體力行撈貨，之後從未失守該水位，幾時食都得，佢話心中一早有盤數，乜位可以衝入火場反彈，結果成功喺恐慌一刻入市，唔似唐牛咁後知後覺。再一次證明，機會是留給有準備的人。<br>短炒雖然出師不利，但無損撈底建倉意慾，一早鎖定三隻強勢股——友邦（1299）、長建（1038）、置富（778），相繼撈入第一注，當中對置富最有信心，始終有近6厘息墊底嘛。<br><br>唐牛<br> https://www.facebook.com/tongcow88 </p></body></html>