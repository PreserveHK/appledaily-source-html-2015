<html><header><meta charset="utf-8"><title>中證監做市 - 左丁山</title></header><body><h1>中證監做市 - 左丁山</h1><p>中國「暴力」救市，希臘公投61%選民講Oxi，拒絕「歐洲央行及IMF在2015年6月25日提出的協議草案及包含以下兩項條件組成的統一方案」。希臘人民向歐盟、歐央行、IMF這三頭馬車說不之後，以後如何償還債務，局勢如何發展，惹人關注。歐洲有希臘危機，中國就有股市崩圍。中國中央政府救市，是中國內部的事，希臘唔還債，係歐洲以至影響世界之事，本無相關，但中國股市自6月12日高峯（滬綜指5166點）下跌以來，到7月3日收市3686點，下滑了28.65%，技術上已進入熊市，再跌就可能動搖習近平體制（按：以前有江李、江朱體制、胡溫體制，但習主席上台後，一人獨大，李克強不足以與習並稱），有礙社會穩定，中央心有所懼，不顧得以前講過甚麼市場改革，索性直接出手干預了。<br>其實股市有上有落，事屬平常，但此次香港股市自4月8日開始彈升之升浪，明顯因內地因素炒起，而內地股市在今年第一季係俾官媒連環唱好，證監放寬規條，央行放水而炒起，內地大牛市其實係官方製造嘅牛市，當時有意思以股市帶動經濟，雖似違反一般經濟理論，但連到中資銀行嘅經濟學博士級數之經濟師都係咁講，就知道內地官方語言另有一番政治目的，有一致嘅統一口徑。中證監見股市一如預期，大升特升，勝利沖昏了頭腦，要調節速度，宣傳「快牛勝瘋牛，慢牛勝快牛」，為股市降溫，放風聲要查融資融券，令股市急跌，然後呵番，反口講本無此意……如是者幾上幾落，自鳴得意，發覺自己嘅魔法令全民瘋癲入市求財搵快錢之後，有啲驚嘞，又放風講「要讓市場有調整，係自然之事」。殊不知經過個幾月每日成交一萬四千至二萬億元之後，股民購買力逐漸乾涸，而且做孖展做得太廣泛（內地有券商融資、銀行融資、場外配資三大類孖展方式，普通以股票抵押，可借股值一倍至三倍，即孖展可做五成，三成以及兩成半），風險甚高，一旦股市下跌，斬倉追孖展必然加速指數下跌速度，變成戲院黑暗中走火警，人踩人的現象。近兩星期的市況，就是如此，中證監與李克強急了，在7月5日宣佈「暴力救市」，要券商出資買股，滬綜指4500點之前只買不賣，以為可以止咳，誰知7月6日上午急升7.7%，下午升勢放緩，上海只升89點，報3775.91，連累港股大跌827點！<br>到咗星期二，滬綜指更下跌48.79點，收報3727.12，所謂「暴力救市」竟然係「豆腐救市」，中證監主席肖鋼恐怕會鞠躬下台了。</p></body></html>