<html><header><meta charset="utf-8"><title>異動空間：點揀劫後重生股 - 魏力</title></header><body><h1>異動空間：點揀劫後重生股 - 魏力</h1><p>歷史性的一天！恒指創2,138點歷來最大跌幅，埋單跌1,458點。通常午後係call孖展時間，補唔到就斬倉，所以2點至3點半恒指由1,000點直瀉落2,000點，應與大量斬倉盤有關。<br>中移動（941）、國壽（2628）狂插一成；大市成交增至2,359億銀；國指曾暴瀉千點；證券行散戶自言自語「無喇……無喇……」，銀行界戰友開會時，高層望住AAstocks全部呆晒。昨文話見底前係最恐怖的一刻，相信經已出現。<br>假設個市見底（起碼係短期底），應該揀乜博反彈？邏輯係揀早於大市見底的股份，即係強勢股。恒指下午3點半才見底，但不少科網股於早上10點幾，跌幅已開始收窄，例子包括網龍（777）、金山軟件（3888）、金蝶（268）、天鴿互動（1980）、惠理（806）、銀泰（1833）等。上述股份在下午斬倉嗰粒半鐘，股價都冇跌穿上午低位，可視為沽壓消除、大戶率先進場掃貨的對象，勇於撈底的戰友可吼呢類股份。股災日仲升緊的股份，包括股息達15厘、PB僅0.6倍、防震度十粒星的香港小輪（050），為不錯的避險選擇。<br><br>魏力<br> http://www.facebook.com/2012jason </p></body></html>