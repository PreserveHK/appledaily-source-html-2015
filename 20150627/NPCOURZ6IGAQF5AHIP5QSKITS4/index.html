<html><header><meta charset="utf-8"><title>【我主場】陳奕迅愛妻號無條件</title></header><body><h1>【我主場】<br>陳奕迅愛妻號無條件</h1><p>有種愛情叫陳奕迅和徐濠縈！他們結婚9年，兩個外表都是強勢的人，以為陳奕迅（Eason）一定是家中的話事人，他卻說：「其實佢有主見過我！」以為阿徐只會扮靚和跑馬拉松？他卻說：「佢𠵱家好緊張我嘅健康，所以屋企有好多藥材。」<br>撰文：余燕儀</p><p>人離不開事業和感情，陳奕迅雖然工作很忙，但他會花心思為老婆搞浪漫，前年徐濠縈生日要到日本工作，Eason瞞着她買機票秘密上機送花製造驚喜，日前Eason在將軍澳接受本報專訪，談到夫婦相處之道時，他說：「我哋畀好多空間大家，其實佢有主見過我，佢𠵱家好緊張我嘅健康，所以屋企好多藥材，因為佢覺得我做運動唔夠佢多，佢真係好勁。」</p><p>老婆照顧健康飲食</p><p>身形粗壯的Eason健康有甚麼問題？下月41歲的他說：「係膽固醇高啲囉，咪食少啲牛雜，運動就一個禮拜打兩場羽毛球，可能要踩埋單車囉，佢（徐濠縈）就嚟做三項鐵人，好勁，對自己體能上挑戰，我就casual啲，但weekend有做tour，其實算keep住做運動，一星期有三四日做運動都OK啩，佢係擔心我踏入4字頭，乜嘢天氣又要食啲乜，佢好着重健康嘅嘢。」<br>兩人結婚9年，Eason最近一次與老婆爭拗是為何事？他說：「好耐喎，我諗超過5年，真係唔記得咗乜嘢事，我哋其實冇乜爭拗。」是否相信有無條件的愛？他說：「我信，父母對我一定無條件，同埋我兩隻狗仔都係。」自己能否無條件愛人？Eason說：「我從來愛人都冇乜條件，愛你就愛你，唔愛你就唔愛你，愛人有條件好辛苦，我最愛梗係我家人。」</p><p>Eason的獨女康堤已10歲，有否想過再生小朋友陪女兒？他說：「我最近有朋友嘅爸爸走咗，佢係獨女，佢有同我講，真係幾辛苦，要獨力照顧媽媽感受，爸爸走咗佢又好唔開心，一個人冇兄弟姊妹同佢分憂，佢提我『唉！你都係生多個啦！』如果係生多個，都係為咗呢樣嘢，其實我𠵱家覺得幾滿足，可能習慣咗呢10年生活模式，幾好吖，我覺得到最尾順其自然啦。」<br>做爸爸難還是做歌手難？他說：「做爸爸難好多，爸爸要自己揣摩點做，其實係面對小型嘅自己，歌手係好多人湊你。你睇吓我，今日有七個人幫我做嘢，有幾難？」覺得自己是否好爸爸？他笑說：「盡力啦，其實真係唔多時間擺屋企，記得有日囡囡問我『你係咪一定要開會？』我話係呀，如果同你睇電視又好、睇戲又好，跟住你瞓覺我去開會，我會好攰頂唔順！有啲人會發脾氣：『你知唔知，我咁努力搵錢都係為咗養屋企？』我真係唔覺得係為供養：『你睇吓你，讀咁好學校，食咁好嘢又有工人。』我去巡迴因為真係鍾意，我唔係為咗養你，所以我哋關係幾好，我覺得我冇辜負我個女。」</p><p>髮型：Derek Li of Xenter<br>化妝：Karry Wong</p></body></html>