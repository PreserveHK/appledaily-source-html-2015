<html><header><meta charset="utf-8"><title>曾主席果斷吹雞 - 陳也</title></header><body><h1>曾主席果斷吹雞 - 陳也</h1><p>就在西環以夜茶迫令618事變的主謀，供出叛逆大計當日，座落鰂魚涌公園對開兩台「無法避雨亭」，在民建聯姓丁的區議員「惡搞」兩個月後，市民唔使眼冤，兩座石屎正式移除。廢墩議員出事，連廢墩爛亭都要送往堆填區，這種另類陪葬，益發顯示，中央必定要33個廢墩建制派埋單找數。<br>哭鬧上吊效用極微，建制陣營慌忙搵人食死貓，曾主席冷笑一聲，欣然擘嘴。主席唔配合31個走佬營友，淨係掛住WhatsApp通水，唔識嗌醒甚至趕走阿輝阿波和阿嫻，至令葉氏為首的等埋發叔肥皂劇爛尾！曾主席點解有豬唔食要食貓？一哥部隊歷史性走入議政堂佈陣，曾主席自知開壞先例，在破天荒的黃色警示下，不可思議的是，記者完全找不到警隊的足跡，一支警棍都見唔到。立法會內肯定地道處處，記者不是最愛「添鹽加醋」麼？萬一偵查出，塞滿催淚彈的議會地下秘道直通西環，哪還了得！曾主席果斷吹雞，28：8表決既不可追，一哥即時解除黃色任務，門常開那批號碼和cap帽隨即神速散隊。兵變政變以至翻版六七暴動都在曾主席掌握中化解於有形。葉劉哭了半日，想通了，夜晚不再扎醒，爭選特首她至好波，扭過梁凸卻依然通唔到曾主席坑渠，認命！攬住一齊，出局！ </p></body></html>