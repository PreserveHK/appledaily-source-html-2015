<html><header><meta charset="utf-8"><title>秘密露底 - 左丁山</title></header><body><h1>秘密露底 - 左丁山</h1><p>831政改方案闖立法會失敗，第一個犧牲者係湯家驊，於6月22日宣佈退出公民黨，退出立法會，佢係代表公民黨在新界東參加直選嘅議員，退黨騰空番個議席出嚟，算佢有交代，不戀棧。呢個席位明年就會到期，照理仍然需要補選，但當選者只有係「短命議員」，參選都要付出相當大嘅代價（即競選經費與時間）。<br>無論建制派點講都好，建制派在議會輸就是輸了，歷史記載會係28票反對，8票贊成。現在有人做阿Q，話否決正中中央下懷，大家當作笑話便是。建制派臨場表現得無溝通、無計劃，順帶亦揭露咗一啲公眾平時有懷疑，如今得到證實嘅情況，例如：<br>（一）劉皇發先至係建制派班主／大佬，建制派議員唔等佢到場投票唔得，譚耀宗驚到講錯劉皇發為「黃宏發」，實則宏發只是一介書生，皇發先至係大老闆。<br>（二）建制派受正宗左派民建聯指揮，葉劉淑儀公開講民建聯係建制派黨鞭，承認葉國謙係領頭羊，佢一企起身行，其他人就要跟隨。<br>（三）新民黨係西環支持之附庸黨，作用一如毛澤東穩奪江山之後，就邀請一啲昔日反蔣黨派為民主人士，參加政協一樣。葉劉有野心競選特首，並非秘密，原來秘密係佢甘心臣服於民建聯。新民黨副主席田北辰（田北俊細佬，男拔優異生，康奈爾大學畢業，哈佛MBA，G2000老闆，學歷極優秀之富二代）在明報撰文（6月22日）批評大佬田北俊，文內有云：「今覺醒團結僅限於大是大非長期商討的立場，例如政改立場，而且必須是中央最高指令下，不容半點質疑及差池的集體行動。」好一個「不容半點質疑及差池」，哈佛MBA有一個張震遠，已令人讚嘆，今又有一位田二少，哈佛精英原來可以咁鬼聽話嘅，真係唔講唔知，難怪葉劉去完史丹福之後，言必史丹福咁滯，聽聞有啲中環史丹福校友想話祈求葉劉：「拜託你唔好再講史丹福嘞，講你係港大畢業生，係林鄭袁國強譚志源師姐啦！」<br>（四）西環威過禮賓府，6月18日下午三時半，經民聯梁君彥坐賓士直入中聯辦，解釋蝦碌事件，點解佢唔去禮賓府搵梁特解畫而去中聯辦呢，依家大家都清楚啦，中聯辦先至係揸弗人。<br>（五）工聯會與民建聯不和，王國健第一個走出嚟批評葉國謙，工聯會大阿姐陳婉嫻硬過葉劉，見葉國謙起身竟然郁都唔郁，留在議事堂內，葉黨鞭可能要退下了！</p></body></html>