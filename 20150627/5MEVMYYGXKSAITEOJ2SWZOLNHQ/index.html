<html><header><meta charset="utf-8"><title>嘉穎舊愛阿佘突然不適避與陳凱琳同場？！</title></header><body><h1>嘉穎舊愛阿佘突然不適<br>避與陳凱琳同場？！</h1><p>鄭嘉穎前日喺內地終於認咗同陳凱琳拍拖，咁橋陳凱琳昨日就到將軍澳出席活動，又咁橋鄭嘉穎舊愛佘詩曼都係頒獎嘉賓之一。不過，最後阿佘就表示唔舒服，冇到，由徐子珊替補。<br><br>陳凱琳可能估到大家會問佢關於阿佘嘅問題，咁佢又點答呢？陳凱琳:「我覺得每一個人，如果佢真係唔舒服，咁佢都唔想以一個唔好嘅狀態出嚟，所以我唔會推測其他嘢，我都希望佢快啲好番。」指阿佘未必係因為唔想同自己同場而缺席。<br><br>至於臨時頂上嘅徐子珊就笑言冇所謂，又話知道阿佘係唔舒服，故會透過經理人慰問對方。咁佢覺唔覺得阿佘係想避陳凱琳先至缺席？徐子珊起初一臉茫然，當知道鄭嘉穎公佈咗戀情，搞清楚因果之後，就笑笑口話傳媒想像力太豐富。</p></body></html>