<html><header><meta charset="utf-8"><title>頂磅大外檔彈甩贏！翻版步步友　三戰保持不敗</title></header><body><h1>頂磅大外檔彈甩贏！<br>翻版步步友　三戰保持不敗</h1><p>潮流興一日三捷，雷神同蔡約翰今日跑完上半場，各自揸住兩win等食大三元，結果第七場三班草地千二米，佢哋合作之大超班馬「澳斯卡」，大熱只1.6倍，無懼場地變化同首次孭133頂磅，最外12檔起步，改跑法不留而前置，沿途外叠望空追趕放頭馬都照贏，仲要拉士彈甩收韁贏三個半馬位，勁到無倫，三歲新星5月初才開始上陣，短短個半月內三戰全勝，經常「行」過對手，難怪有「翻版步步友」之綽號。<br>「澳斯卡」三場加埋贏咗八個馬位，今次賽後多數再加十分以上，大有機會爭做今屆最佳新馬。<br>雷神穩做今日騎師王，蔡約翰截至此場維持落後大摩兩win排第二。<br>「澳斯卡」由大馬主蕭百君細仔蕭劍新擁有，蕭家今季馬運亨通，蕭百君同三子女劍平、劍瑩、劍新，縱不計團體馬，加加埋埋已經贏咗12win，其中蕭劍新剛周三晚至贏完「醉中意」，話咁快今日又贏「澳斯卡」，旺到不得了！<br>今場有「澳斯卡」一柱擎天，落飛黨照重插其他馬博大霧，其中着啡燈之「健康歡笑」臨尾追過「愛寶」跑第二，後駒力拼只得第三，第四名係另一匹綠燈馬「傲飛星」，四重彩11,181元。</p></body></html>