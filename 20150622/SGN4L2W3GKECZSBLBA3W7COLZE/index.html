<html><header><meta charset="utf-8"><title>隔牆有耳：在座冇投票　隱形人一炮而紅勞聯潘兆平政改「贏家」 - 李八方</title></header><body><h1>隔牆有耳：<br>在座冇投票　隱形人一炮而紅<br>勞聯潘兆平政改「贏家」 - 李八方</h1><p>政改一如所料否決，點知又出現「等埋發叔」大甩轆，玩離場嘅建制派、港府、北京全部係大輸家，「盡忠職守」嘅8名建制議員成為贏家之餘，泛民亦無端端因為對家自己射入自己龍門，掹車邊叫贏咗少少，不過，八方同政界、官場中人傾開，其實呢次「等埋發叔」事件入面，仲有不為人留意嘅另類贏家同輸家。</p><p>左派預製文章變垃圾</p><p>八方先講另類輸家。有政界中人話，原本北京諗住投完票之後，就向泛民發動票債票償打擊行動。該政界中人聽聞，左報同某啲親政府報紙，一早做好晒預製文章，炮轟泛民拎住27票否決大多數議員支持嘅政改方案，據聞有人連號外內容都準備埋，點知建制大甩轆得嗰8票支持，之前啲預製件全部唔用得之餘，仲要大轉軚同建制救火，更加唔好講票債票償，唔通走去打建制咩，所以左報係有苦自己知。<br>又有官場中人向八方自嘲，佢哋都係「另類輸家」，不過唔係講政改三人組，而係其他唔關事嘅政策局，因為建制派畀人係咁打，佢哋隨時要喺特首命令下，出手為建制派救亡，咁即係又要政府「開水喉」、畀政策益建制派，「到時咪又做死我哋班公務員！」<br>講完「另類輸家」，咁邊個係「另類贏家」？該官場中人話，今次「大贏家」一定唔係田少，而係當日喺議事廳內冇投票嘅勞聯潘兆平！佢話喺政改投票翌日，喺政府總部同幾個相熟保安叔叔吹水，「佢哋話唔係呢單嘢，都唔知原來有個立法會議員叫潘兆平，仲要係勞工界！」呢位素來存在感近乎零嘅議員，𠵱家一炮而紅，唔使再做完5年任期都冇人知佢係議員，你話係咪「另類贏家」先？</p><p>李八方<br><br>mailto:pf_lee@appledaily.com</p><p>蘋果20年　企硬我敢言<br> http://20.appledaily.com </p></body></html>