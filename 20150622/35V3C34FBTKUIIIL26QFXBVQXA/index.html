<html><header><meta charset="utf-8"><title>求驗客手記：百cap戰成集郵騷美斯榮登男神 </title></header><body><h1>求驗客手記：百cap戰成集郵騷<br>美斯榮登男神 </h1><p>邊個係美洲盃男神？梗係美斯啦，好似上周六場分組賽，阿根廷贏咗牙買加1:0，首名出線。雖然美斯踢得麻麻哋，但牙買加嘅球員波都未踢完，就搵定美斯換波衫，完場後，仲即刻變身小「粉絲」，圍住美斯玩selfie。</p><p>表現失色僅勝牙買加</p><p>呢場係美斯第100次為阿根廷國家隊上陣，係一個重要里程碑，但呢場佢就冇咩亮點。阿根廷靠希古恩入波，小勝牙買加1:0，三戰得七分，攞到B組首名出線八強。即使美斯唔喺最佳狀態，但冇影響一班牙買加球員對男神嘅崇拜。當球證一吹哨子完半場，牙買加嘅10號仔麥安拿夫即刻走去叫住美斯，同男神講定，要同佢交換球衣。美斯件波衫真係個個爭住要、冇得等㗎，所以唔早啲book定，真係好易俾隊友搶咗去。<br>牙買加喺呢次美洲盃純粹陪跑，三場分組賽輸晒排包尾，但一班球員賽後都冇話好失望，一來一早預咗，二來可以同男神踢波，已經開心死。場波一完之後，佢哋就由美斯嘅敵人變成「粉絲」，其中最醒目嘅係前鋒迪桑布朗，佢唔等美斯入球員通道，就喺後備席拎住部手機衝出去球場搵美斯，嚟張自拍。之後迪桑布朗行到去混合採訪區，仲好威咁向傳媒大晒佢同美斯嘅合照。</p><p>尼馬上訴為踢決賽</p><p>美洲盃除咗有美斯呢位男神外，仲有位女神，就係智利《花花公子》女郎丹莉娜，相信大家都聽過吓佢個名，佢早排自爆同基斯坦奴朗拿度（C朗）有段情，話C朗同艾琳娜拍緊拖嗰陣，佢兩個已經搞埋一齊。日前，有傳媒選咗丹莉娜做美洲盃新娘，做咗美洲盃最索女球迷。雖然佢係智利人，但阿歷斯山齊士唔係佢杯茶，佢話自己最鍾意就係美斯。<br>除咗男神女神，今屆美洲盃都有啲過街老鼠，例如冇球品嘅巴西前鋒尼馬。尼馬早前喺對哥倫比亞場波完場後，特登用波省對手，好似撩交打咁，最後被南美足協罰停賽四場，緣盡今屆賽事。不過，巴西足協搵埋律師，幫尼馬諗緊計上訴，希望可以減刑到三場，等尼馬有機會踢決賽，當然，前提係巴西生生性性入到決賽啦。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p><p>蘋果20年　企硬我敢言<br> http://20.appledaily.com </p></body></html>