<html><header><meta charset="utf-8"><title>異動空間：空軍隨時做世界 - 魏力</title></header><body><h1>異動空間：空軍隨時做世界 - 魏力</h1><p>地心吸力話畀我哋知，冇嘢可以只升不跌，A股一周崩盤式暴瀉13%，相當於恒指五日內由27000插落23500，平均每日隊七嚿，仲唔係股災？但A股就不一樣，越跌成交越縮，反映大媽們EQ奇高，並已突破盲點，一於死坐等阿爺救市，「中央谷股市救經濟，如今經濟都未掂，股市點都要救！」大媽唔同你計數，唔睇P，、圖都費事睇，只係聽阿爺支笛，音樂未完點都唔起身，呢份信念大陸係work，但去到第二度，有九條命都唔掂啦！<br>反觀美國加息預期又再押後，美元轉弱，資金返來新興市場，話知A股跌到趴街恒指都照升，反映目前外資仍贏中資一個馬鼻，較能主導港股的起伏。但喘定唔等於見底，距離結算仲有一星期，上周五沽空率升至逾11%，為大時代以來新高，淡友結算前踩落26000絕不出奇，買貨都係等多陣吧！二三線實在推無可推，視線不如轉睇兩電一煤，中電（002）、電能（006）及煤氣（003）全部低位第一棍回升，喜愛賺價收息的戰友不妨分段收集。想炒吓波幅的話可揀領匯（823），小圓底回升兼破降軌，短線有條件博兩三蚊。<br><br>魏力<br> http://www.facebook.com/2012jason </p></body></html>