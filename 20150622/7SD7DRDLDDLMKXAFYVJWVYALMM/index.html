<html><header><meta charset="utf-8"><title>睇吓鮮：新加坡榴槤商機 - C+B</title></header><body><h1>睇吓鮮：新加坡榴槤商機 - C+B</h1><p>美國加息慢行，本港加息憂慮降溫，美元升勢亦放慢步伐。不過希臘債務仍未解決，如果希臘選擇退出歐元區，問題唔會一筆勾銷，形同將國家推落無間地獄。<br>《經濟學人》分析話國際債權人之一IMF計過數，希臘想棄用歐元並重用舊貨幣德拉克馬，將現有資產同債務，由歐元轉用舊貨幣計價將減值近半。聽落希臘有着數，但係民眾手揸嘅100蚊得番50蚊，衍生經濟同民生問題多多。由於貨幣貶值，隨之引發進口價格飆升，IMF亦預測希臘通脹高見35%，國內生產總值跌8%，民眾到時可能連想買個麵包填肚都負擔不起，甚至出現希臘難民潮。上世紀90年代，歐洲國家捷克斯洛伐克解體，兩個國家分離後用6個月先可以推出新貨幣，前車可鑑。<br>最近，馬來西亞馬幣滙價勁跌，過去一個月累積下跌3%，成為亞洲最差貨幣。馬幣喺1998年亞洲金融海嘯曾經同美元掛鈎，每美元兌3.8馬幣，2005年恢復滙率自由浮動。今次馬幣跌浪造就榴槤商機，最大得益者係揸坡紙嘅新加坡人。馬幣兌每新加坡元見2.7水平，1蚊坡紙可以當3蚊馬幣用，所以新加坡人趁周末過境買榴槤、食飯同去超級市場掃日用品。聽講靚榴槤喺新加坡可以賣到40坡紙一個，約230港元。馬來西亞的生果檔商販都話手機每10分鐘收1次柯打，仲未計facebook同WhatsApp的落單，真係好誇張。<br><br>C+B<br>本欄逢周一刊出</p></body></html>