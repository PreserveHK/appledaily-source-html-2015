<html><header><meta charset="utf-8"><title>笑到最後：輪到股玩你 - 高明</title></header><body><h1>笑到最後：輪到股玩你 - 高明</h1><p>上周五，港股升過最多300點嘅時候，高明輸到坐喺度，除咗三隻玩開股：港交所（388）、平保（2318）、騰訊（700），今個月被佢玩之外，上兩個禮拜推介嘅美聯（1200）都一路陰吓陰吓咁陰到嘔。到個市接近倒跌時，當然係輸到瞓喺度啦！<br>4至5月難得出現「你玩股」情況，今個月終於輪到「股玩你」，「27000點樓下撈貨黨」最後縮沙，原來係明智決定。講返美聯，特別係禮拜五A股瘋狂下跌，以A股升幅，其實係套現，套現啲錢去邊？中國人喎！有錢梗係去炒起人哋啲樓市，香港首當其衝，買一手樓，佣金美聯賺得最多，始終都會係A股散水受惠股。<br>不過，美聯自推介日開市3.94蚊開心咗一日，星期五收市報3.51蚊，跌幅超過一成，追貼A股上周跌幅，老實講，真係好難捱。<br>唯一可喜係地產股長實（1113）同埋新地（016）收市有人掃高，前者可能係李嘉誠自己掃，後者假設係市場跟掃，即係市場都相信一手樓市銷售潮未完，美聯應該要耐心等盈喜，如果未捱到變化石的話……。<br>今個月發生咗兩件事，令到「中央」神化型象不再。第一件係中國足協海報事件，明明想懶幽默，想網上騙讚（呃like），結果手法笨拙，反而加強香港本土意識，失敗！第二件事係政改離場，事先講到幾精密部署，點樣操控發言時間，掌握幾時投票，結果離場攞烏龍，竟然得8票支持，否決已預計，但肉酸冇面係大罪，失敗！</p><p>一旦手痕買長實</p><p>兩件事寓意係：中央吹水能力一流，政策設計可能係二流，執行嗰班人就九流。即使你話足協、獻世派、中聯辦、港澳辦等等，都係九品芝麻官，中央高層都係英明神武，現實問題係，要執行，唔會係習總，一定係芝麻官執行。<br>可能一路一帶、央企改革、減息降準係好偉大決定，但執行嘅人就係獻世派水平，粗疏、甩漏、唔重視過程同細節。中國改革注定會失敗，敗喺細節，本欄同意友人王弼所言，A股牛市可能得番5個月貨仔，暫時唔買中資股，一旦手痕，寧願跟誠哥買長實。<br>最後，如果A股真係爆煲，相信香港另一個泡沫──建制派泡沫，由2003年見底後急速反彈，到前日離場事件觸發股災，大陸顧唔掂自己，邊有咁多閒錢養廢人，恐怕建制派會同A股一齊爆煲。<br><br>高明<br> https://www.facebook.com/bigricetea <br>本欄逢周一刊出</p></body></html>