<html><header><meta charset="utf-8"><title>爸爸曾中風周嘉儀：珍惜相處時間</title></header><body><h1>爸爸曾中風<br>周嘉儀：珍惜相處時間</h1><p>昨日父親節，唔少藝人都喺網上講「父親節快樂」。前大台主播周嘉儀都唔例外，佢喺facebook大讚佢爸爸，仲貼咗爸爸後生時嘅相出嚟，唔少網民都大讚周爸爸好靚仔，仲有啲似「都敏俊」金秀賢。<br><br>周嘉儀話：「各位早晨，今日係六月二十一號星期日。今日仲係幾熱下，不過大致多雲仲會落雨，大家出街要留意喇！<br><br>三十幾年嚟，見過唔少所謂成功男士，事業出色、位高權重、又或者家財萬貫，但也不及我家周爸爸，佢係我見過最有責任感嘅男人，為屋企付出大半世無半句怨言，憑一對手養大我哋。爸爸幾年前中風了，而家好似細路仔一樣，望住你就覺得更要珍惜同你相處嘅時間，應承你我以後會盡力做好啲﹐細細個人人都話我同爸爸好似，大家覺得呢？<br><br>周爸爸、各位爸爸，父親節快樂。」<br><br>一班網民都有留言祝福周爸爸，而周嘉儀就回覆網民：「多謝各位祝福我爸爸，未能逐一道謝，真心感激。」</p></body></html>