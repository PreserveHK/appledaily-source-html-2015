<html><header><meta charset="utf-8"><title>政壹花生友：政改蝦碌賬　西環搵人找數 - 花生友</title></header><body><h1>政壹花生友：<br>政改蝦碌賬　西環搵人找數 - 花生友</h1><p>唔知呢排多唔少市民翻睇《大內密探零零發》？又或者日loop夜loop「遲來一秒鐘、遲疑一秒鐘，從迎接你變做目送」？但肯定嘅係花生銷量急升，日日睇住建制派逐一推莊卸責，都值回票價，而花生友更發現，原來市民喺呢場「政改甩轆賽」中，最鍾意睇嘅其實係陰謀論。<br>以下呢個消息，唔知大家會唔會演繹成：阿爺根本有大換血嘅陰謀？話說喺政改蝦碌收場後，一盤散沙嘅建制派陣營，隨即有消息傳出：嚟緊建制派選舉部署，一定會因為呢次事件有變化。</p><p>林健鋒葉國謙要拜拜？</p><p>嗱，好似被認定係呢件事嘅始作俑者經民聯林健鋒咁，據聞佢原本想喺代表總商會嘅商界功能組別繼續再坐一會，但今次成為政改大罪人，肯定令唔少支持通過政改嘅總商會人士不滿，而為咗穩住總商會穩定，有傳西環或者支持換馬。<br>至於身為建制派立法會「班長」但又無做好協調嘅民建聯葉國謙，雖則有指佢今次區選唔連任，意味下屆立法會唔選傳統區議會界別，但世事難料，邊個可以咬定，政府唔會修例話同區議會有密切聯繫就可以參選，唔一定要係區議員？換言之葉國謙仲有機會冧莊。但經此一役衰咗，加上之前協調建制派入工務同人事編制小組亦蝦碌，有人覺得佢唔使再諗連任，因為西環肯定唔畀佢選。咁又係，呢筆「政改蝦碌賬」，西環都肯定要搵一兩個建制派出嚟「找數」自保嘅。<br><br>花生友</p></body></html>