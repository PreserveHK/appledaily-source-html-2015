<html><header><meta charset="utf-8"><title>求驗客手記：大雨腰斬　鳳凰得利</title></header><body><h1>求驗客手記：大雨腰斬　鳳凰得利</h1><p>布里斯班獅吼噚日主場對威靈頓鳳凰場澳職，場波踢到七十三分鐘，由於太過大雨而搞到球場嚴重積水，結果球證米拿決定腰斬比賽。雖然場波未打晒，但因喺腰斬前鳳凰領先2:1，所以呢支新西蘭球隊獲判贏波，仲歷來首次作客贏獅吼。澳職賽會事後解釋：「最後結果係睇當時比數。如果場波半場就腰斬，就必須重賽。」</p><p>網民投訴足智彩拒派彩</p><p>至於足智彩就宣佈，有關嘅單場投注將獲退款，而「首名入球」、「第一隊入球」、「下一隊入球的第一至第三球」、「半場主客和」、「半場波膽」、「半場入球大細」及「特別項目」的彩金則根據宣佈嘅結果派彩；相關嘅過關投注仍有效，當成功過關處理，賠率為一倍。有《蘋果》讀者就對足智彩嘅安排好失望，Eden  Lau喺fb留言，話佢哋厚顏無恥，因為賽事腰斬前角球已經十六個，但𠵱家全部當無效，認真冇癮。</p></body></html>