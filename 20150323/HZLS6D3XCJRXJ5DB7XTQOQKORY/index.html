<html><header><meta charset="utf-8"><title>情陷夜中環：衣道 - 葉朗程</title></header><body><h1>情陷夜中環：衣道 - 葉朗程</h1><p>方卓如日前在《信報》撰文說：「後生仔未夠錢供樓，會儲錢買架車。車都未有錢買，會儲錢買隻錶。錶，係男孩變男人的一個成人禮標記。」方生的理據不無道理，但我會話係yes and no。那些年，葉朗程的成人禮標記，不是一隻錶，而是一套西裝。<br>我也喜歡錶，但對於中環人來說，一隻錶的重要性，實在遠遠不及一套西裝。好簡單，錶唔帶，冇人覺，但係西裝唔着，根本冇可能。別人看你，第一樣看到的必定是你穿的西裝，而不是你戴的手錶。如果要將返工搵錢比作打仗嘅話，我們的戰術就是口才、舉止、應變和知識的結合。戰術好複雜，武器卻只得一樣，就是西裝，以及腳上的皮鞋。既然是唯一的武器，當然有講究的必要。<br>「西裝嘅嘢，啱身就得啦，使唔使講到武器咁嚴重呀？」如果你不是前線的「銷售人士」，也許真的沒有講究的必要。但如果你是負責搵生意的話，尤其是要做超級有錢人生意的話，let me tell you straight up，無論你賣嘅嘢有幾驚天地泣鬼神都好，at the end of the day，你要sell的其實就是你自己。</p><p>西裝要挺要輕　心機不可少</p><p>無論邊行都係咁，你嘅product越難sell（即係你嘅product越廢），你之後分到嘅commission就自然會越高，這是所有佣金制度的必然玩法。即係話，呢個世界上有好多產品，唔係話擺上架就會有人攞落嚟買，而係需要有人喺旁邊將呢個產品嘅價值煲出嚟。所以，賣唔賣到嘅關鍵，根本唔關個product事，you are the key。<br>同一句對白，對住同一個客講，但係由兩個唔同嘅銷售員講出嚟，結果可以係天淵之別。當中的變數，當然有很多，外表只是其中一樣，但外表的重要性到底去到邊度，冇人可以量化。講得好聽啲，我是一個對自己有要求的人；講得白啲，我好chok，食完飯抹個嘴都要講究姿勢。既然抹個嘴都有要求，更遑論是着西裝。<br>對西裝有要求，全中環豈只葉朗程一個。西裝點樣着，不只是一個personal image，更是一個corporate issue，所以其實好多公司都好緊張男同事識唔識着西裝。上個星期五的下午，來自一家巨型歐資銀行的二十幾個bankers，浩浩蕩蕩走入Ralph Lauren，就是為了要跟那裏的男士服裝專家學着西裝。如果你去過中環這家Ralph Lauren，你會知道它共分兩層，二樓那層就是專賣西裝的，喺呢層裏面仲有個mini bar，任飲任食。下次喺中環行街行到想唞吓，可以上去扮買西裝，食個brownie飲杯橙汁嘆世界。上星期五，呢層就係俾呢間bank「包起咗」，由西裝達人Ethan教呢班bankers穿西裝之道。<br></p><p>一套西裝要啱身，太大太細都唔得體，呢啲廢話，唔使我講你都知。況且，套西裝應該做成點，唔係你需要知嘅嘢，因為呢啲係個裁縫嘅責任。一個好的裁縫是如何煉成的？幾十年前，澳門的慈幼會（Salesians）辦學校，專門培育好像木工和裁縫的專業人士。聽聞，那班裁縫學師，未學做衫之前，就是要先學食芝士飲紅酒。點解？因佢哋首先要知道甚麼是生活品味，才可以為一套西裝注入靈魂。嘩，聽到都覺得high。慈幼會有幾巴閉？世界知名的時裝設計師Alexander McQueen，就是在意大利慈幼會學師的。<br>一套西裝靚唔靚，唔止要睇佢夠唔夠「挺」，因為「挺」其實唔難做到，車多幾塊布喺裏面，一定夠挺。但問題是，布多了，就不夠輕。一套靚西裝，一定要夠輕，然後輕得嚟又要夠挺，這就是學問。呢種學問，就解釋咗點解用同一隻布料，舉個例，Loro Piana嘅一百五十針布，有啲裁縫會收萬五蚊，有啲收萬八，有啲收兩萬二都覺得計平咗畀你，分別就是在於他們的手工。<br>Ralph Lauren的Ethan說，手工好唔好，除咗係技術之外，亦都講求嗰份心機，即係付出嘅時間。佢話一套全人手做嘅西裝，要用大概四十五個鐘頭，所以如果有啲裁縫同你講三日裏面起到貨，質素肯定好到嚇死你。嗰份「心機」值幾多錢？就舉Ralph Lauren嘅西裝為例。<br></p><p>Ralph Lauren嘅西裝有兩條line，一條叫做Black Label，一條係Purple Label。兩條line有乜嘢分別？Black Label萬幾蚊有交易，Purple Label嘅最低消費係四萬。除咗兩條line用嘅布料唔同之外，呢兩條line嘅西裝，係出自兩班完全唔同裁縫嘅手筆。簡單嚟講，Black Label接嘅單會多啲，所以做每套西裝嘅時間會少啲，而Purple Label嘅裁縫就會用好多時間做一套西裝，淨係兩個鈕門都可以做兩日。<br>葉朗程幫Ralph Lauren賣緊廣告？黐線，我會唔會呀？可以同你講，就算我有五十億身家都唔會四萬蚊買套西裝。香港有好多出色嘅裁縫，搵佢哋做，淨係一半價錢已經買到Purple Label嘅質素。不過，品牌嘅嘢，有mark-up好正常箒，Ralph Lauren 做得啱喎。起碼Ralph Lauren唔會好似某女裝品牌咁，減價兩成，整cheap晒自己。最搞笑係，竟然仲會有咁多人一窩蜂去排隊，人哋整cheap自己個brand，你就走去排隊搶，整cheap埋自己。即係點呀？話畀人聽，正價我買唔起㗎，減價就抵喎。如果買名牌買到咁cheap，不如學王菲孭個Jansport算啦，大方兼老實，nice enough啦。<br></p><p>忌連續着兩日　勿胡亂乾洗</p><p>雖然唔會買Ralph Lauren，但係我好鍾意Ethan教人點樣保存西裝。一套西裝，切忌連續着兩日，因為着完一日西裝，套衫會變得「濕濕暖暖」。所以，着完一套西裝之後，最好就係掛好佢，等啲布料可以「返去」佢原來嘅狀態。由此推論，如果你日日都要着西裝，最好有五至六套喺衣櫃。Ethan仲話，一套西裝最大嘅敵人就係乾洗，所以就算係迫不得已要乾洗，最多都應該係一季一次。<br>一套靚西裝，就跟一隻靚錶一樣，是可以一代又一代傳承下去的。鞋也是同一個道理，一對普通嘅鞋，喺好耐之後，鞋面同鞋底遲早會分開，到時對鞋就要報銷。但係一對靚鞋，鞋面同鞋底係永遠唔會分開，只要你給予適當保養，可能可以着一世。Ethan話，Prince Charles嘅皮鞋，最老嗰對，着咗四十年。<br>你同強國人講一對鞋可以着四十年，佢哋肯定話你黐線。「幹嗎要穿四十年？我一天買一對新的也行。」的而且確，你求其執個強國人出嚟，都可能有錢過Prince Charles。但係強國人同Prince Charles嘅最大分別，唔係在於錢，而係在於Prince Charles會當一對John Lobb是藝術品般欣賞，而強國人係會連John Lobb都未識讀嘅時候，就已經買咗五十對返屋企，當波鞋着。<br>買得起，唔使識咁多；買唔起，就算你識得多又如何？強國人的心態，就是這樣的。香港人好蠢，永遠學不懂這份智慧，但願我們能一世stay foolish。<br><br>葉朗程</p></body></html>