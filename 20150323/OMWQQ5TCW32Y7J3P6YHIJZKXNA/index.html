<html><header><meta charset="utf-8"><title>有話兒：五個小孩的家長　鬥戲鬥淚</title></header><body><h1>有話兒：五個小孩的家長　鬥戲鬥淚</h1><p>電影《五個小孩的校長》感動萬千觀眾，小演員的精采演出令人拍爛手掌，多名老戲骨飾演的家長，更是演技大鬥法。吳耀漢、吳浣儀、姜皓文及劉玉翠，將這些弱勢社群故事發揮得淋漓盡致，估不到原來戲外同樣感人。日前幾位「家長」接受本報專訪，拍攝期間為小演員着想，劇組嚴禁片場內有粗口及香煙；以為各位前輩要帶小演員入戲？想不到卻是童星一喊就觸動大家演出，《五個小孩》上映三天，截至前日票房已收約三百七十二萬，成績理想。<br>撰文：張俊銘</p><p>黑仔玉翠靠嘉嘉入戲</p><p>女兒：嘉嘉</p><p>一向演惡人的姜皓文（黑仔）飾演殘障人士，劉玉翠飾演其妻，黑仔笑言多次嚇驚戲中女兒嘉嘉：「嘉嘉話爸爸你可唔可以唔好咁大聲講對白，我要慢慢調校番啲聲，每次埋位都話畀佢聽，等陣會好大聲，又要試一次畀佢睇。」</p><p>回想劇情都會喊</p><p>黑仔讚嘉嘉雖然只得七歲，但很有個性，懂自己鋪排及設計。黑仔又指是次演出屬從影以來喊得最多的一次：「喊足兩日，喊到眼淚都乾晒，去到嗰個環境就喊，攝影師都眼濕濕。」<br>劉玉翠自言是臨急被召開工，其角色原先由龔慈恩飾演，劉玉翠說：「因為佢割盲腸，但戲要開拍，所以馬上召我去，導演叫我做咗好多功課，睇咗關於女校長嘅片，同記者拍過佢哋嘅情況。」玉翠指嘉嘉甚懂入戲，有時更帶他們入戲，玉翠指故事很觸動她，回想劇情時更忍不住哽咽：「劇情講小朋友驚爸爸媽媽打交死咗，對小朋友嚟講係幾大壓力，導演講呢個故事時喊晒出嚟，我聽到都喊晒。可能因為我細個環境都唔係咁好，自己都好感觸。」玉翠指整個製作團隊對小演員非常呵護，一律不講粗口、不吸煙。</p><p>吳耀漢：我未窮過</p><p>女兒：小雪<br><br>吳耀漢在戲中飾演一名娶了內地少妻、老來得女的老伯，從演數十年的吳耀漢指自己未能切實感受角色，他說：「我只係靠想像，我未窮過，未試過肚餓到冇錢開飯，做演員最難過冇辦法感受。」導演為吳耀漢能感受角色，刻意安排去到真實角色的家中拍攝，吳耀漢說：「去到真實嘅屋企度拍攝，有好大幫助，我觀察佢同家人溝通嘅方式。」他表示初次接觸導演，見到導演講述劇情喊得甚厲害：「我未見過一個男人喊得咁淒慘，佢喊到有啲我都聽唔到，我決定接拍。」</p><p>吳浣儀憂童星失控</p><p>姪女：珠女<br><br>吳浣儀在戲中飾演孤兒珠女的表親，她最初擔心小演員拍戲場面會失控，經過與珠女合作後，發現毫無難度，她說：「珠女好聰明，經過幾百個細路仔揀出嚟，再經過訓練，係精英中嘅精英，導演臨時加一句，佢就接收到，非常好記性。」吳浣儀稱喜歡這片有教育意義，同時是講述香港的故事，她指最大挑戰是其角色每日踩單車返工：「我本身唔識踩單車，導演特登加咗對輔助轆畀我，但拍落監製覺得好假，日日都踩單車點會用輔助輪，呢樣都幾大壓力。」</p></body></html>