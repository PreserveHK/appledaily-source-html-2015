<html><header><meta charset="utf-8"><title>魚樂無窮：兩隻盈喜股優先關注 - 唐牛</title></header><body><h1>魚樂無窮：兩隻盈喜股優先關注 - 唐牛</h1><p>進入放榜高峯期，成也業績敗也業績。李寧（2331）下半年業績大翻身，兩日炒高近三成，挾爆淡倉，中線坐五望六冇走雞。平保（2318）出其不意派紅股，現價計第時五十蚊唔使有交易，肯定吸引新一批資金炒作配合A股喪炒，紅底在望。<br>驚業績唔對辦隨時中伏？不妨向盈喜股埋手，至少有數得計。中國飛機租賃（1848）本周四放榜，上月初已報喜，預計全年盈利有顯著增長，以三億元盈利計，現價市盈率僅十八倍，以其業務獨特性計，大平賣也。上周五宣佈與交行簽訂戰略協議，為旗下二十架飛機證券化及發債，業務更添靈活性。近日數次下試九元水平皆不破，可望借業績再次起飛，係咁意去番盈喜公佈日水平，已經有兩成水位。<br>另一隻盈喜股世紀睿科（1450）本周三放榜，靜靜雞連升四日，突破1.35元阻力，上市高位1.62元相信只是另一中途站！世紀睿科為內地一站式全媒體應用解決方案供應商，協助內容製作、廣播及傳送、活動轉播服務等，尤以體育項目為主打。新一屆政府催谷體育產業不違餘力，國務院早前提出，目標到二○二五年，產業規模超過五萬億人仔，加上習近平最新道出其足球夢，未來體育項目播放只會更闊及更多，世紀睿科食正條水。保守估計全年賺一億，市盈率約十五倍，市值僅十五億，可塑性極高，績前績後也可關注。<br><br>唐牛<br> https://www.facebook.com/tongcow88 </p></body></html>