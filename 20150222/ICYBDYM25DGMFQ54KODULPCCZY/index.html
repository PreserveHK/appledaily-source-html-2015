<html><header><meta charset="utf-8"><title>茶曆係乜東東兩生花話你知</title></header><body><h1>茶曆係乜東東<br>兩生花話你知</h1><p>廢物利用的開心果殼頸鍊、用蔬菜砌成的七彩食物畫，還有本地醬油體驗工作坊，八十後的余儷哲和唐詩淇，同樣嚵咀，在外國生活多年的兩生花，因食結緣，成為好友，在港成立首個「飲食設計社」，矢志讓「吃喝」昇華，最新搞作是結合十五個農曆年故事的「茶曆」，教香港人由年初一至年十五，藉一日一茶，讀懂傳統農曆新年的真情趣。<br>記者 呂麗嬋　攝影 謝榮耀<br> <br>「初五，除咗要返工，傳統上叫財神日，供祭五路財神，祈求來年大豐收，呢一日飲八寶茶最啱，寓意咩都有」。在温哥華長大的余儷哲，平日說話「鬼聲鬼氣」，但一說到最愛的農曆新年，卻滔滔不絕，「喺外國，可能思鄉，特別注重傳統，新年著到紅噹噹，年十五一定食芝麻湯丸」。三年前回港，眼見傳統故事漸次失傳，兩個愛茶的女孩，想出借「茶」發揮，搞搞新意思。<br> <br>「初一花開富貴，放落水好似朵花咁綻放嘅茉莉仙桃最似樣；正月十五，係春節最後一天，俗稱小過年，提燈籠賞花燈，猜猜燈謎，一家人吃湯圓慶團圓，飲黑米黑芝麻茶最應景。大年初六，每家每戶把節日積存嘅垃圾扔出去，叫送窮鬼，就可以飲日式焙茶，高級綠茶嚴選後多出嘅茶莖，係以前嘅窮人恩物，一樣應節」。巧立名目，但做足功課的余儷哲，頭頭是道。<br> <br>問問家中長輩、上網搜尋溯源，以不同地方的特式茶，重新演繹最古舊的農曆年故事，成為有趣的「概念食品」。由最初自家採購包裝寄回加拿大送禮，到小量生產在網上出售，大受歡迎，「以食物做媒介嘅設計概念，喺歐洲好流行，飲食過程中發掘到新意義同背後嘅故事，係果腹以外，另一種享受」。師承荷蘭飲食大師的小妮子說。<br> <br>「食，係國際語言，呢個世界，無咩人唔鍾意食」。與食有緣，讀傳理系的她，大學畢業即加入溫哥華一間餐飲公司工作，「0八北京奧運，我負責體育村內運動員嘅飲食餐單，由食物點擺到食啲咩，基本上都要知」。其後因緣際會，轉讀設計，一一年回港，認識了年紀相若，同樣愛食又愛設計的唐詩淇，雙方一拍即合，成立飲食設計社，由另類工作坊到手作飾物，推廣另類飲食文化。<br> <br>「嗰時啱啱返港，大家係同事，坐正附近，大堆零食放中間，一日食到黑」。低脂健康乾果，還有香口果仁，俱是OL恩物，「唔係新年都成日食開心果，仲有合桃」。鯨吞一輪，大堆果仁殼散落枱面，一般人九秒九垃圾桶再見，兩生花卻你一言我一語，「細心睇，每粒殼紋理都唔同，其實好靚」。逐粒清潔防腐，然後上色風乾，再打窿串連成獨一無二的飾物，「可以令原本無用嘅嘢，重新擁有第二生命，好有意思」。創作源自生活，並不一定高高在上，信焉。</p></body></html>