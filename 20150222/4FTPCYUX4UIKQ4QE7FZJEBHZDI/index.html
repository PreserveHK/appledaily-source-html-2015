<html><header><meta charset="utf-8"><title>點解咁差？大熱輸23馬位　四重彩成十萬蚊</title></header><body><h1>點解咁差？<br>大熱輸23馬位　四重彩成十萬蚊</h1><p>初三跑馬，意頭馬佔晒上風，呢日第二場已經有「添丁發財」同「金瀛」串Q，第三場又有「手到拿來」同「好事必得」包辦位置Q。到了第四場，再有「金剛仔」、「多旺財」及「光速銀桂」順序開出應節三重彩，令到馬場充滿新春氣氛。<br>今場四班千六賽事米沿途步速好快，益咗一眾後上馬，當中「金剛仔」夥拍杜利萊後發先至，爆7.5倍半冷win開齋，四歲馬一連兩場非冠即亞，表現準繩，最重要還係鄭俊偉靠此駒打破自12月28日贏「好腳頭」以來約兩個月的頭馬荒，2015年首傳捷報，而鄭廐已連續四年大年初三有馬贏。<br>至於杜滿萊這場騎董事馬「多旺財」後上衝贏「光速銀桂」得第二，搭頭馬「金剛仔」兩個姓杜之阿萊包辦53倍冷Q，「光速銀桂」跑第三，第四名係「拼搏小子」，四重彩派94,787，近十萬元。反為大熱門「琪麟穎」對面直路走咗一段係威係勢，直路卻潰不成軍，潘頓將佢收慢過終點，尾二返嚟輸廿三個馬位。<br>鄭俊偉指「金剛仔」血統好是匹好馬，末段衝刺力很強，長力可及二千米，對牠好有期望。</p></body></html>