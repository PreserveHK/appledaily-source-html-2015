<html><header><meta charset="utf-8"><title>否決831方案 - 左丁山</title></header><body><h1>否決831方案 - 左丁山</h1><p>今日全城矚目嘅大事當然係立法會辯論2017特首普選之政改方案，自2014年8月31日中國人大常委會決定了2017普選特首之框架，等於一錘定音，香港人再無修改該方案（831方案）之權利與力量，中共一黨專政下之中國政府有一個特點，就是由中央政治局常委決定了嘅政策，交由政府執行，人大常委會只係一個「諮詢工具」，人大常委之重要決策、決定、方針、方案、法規，事先均由黨中央首肯至掂，所謂有一個討論過程，其實就係一個「說明過程」，我講，你聽，直至你「願意被說服」為止，如講幾次，你仍然「不願意被說服」，夠膽提出與中央不同口徑嘅意見，你就係反對派。<br>香港特區政府之三人政改小組就係老早「願意被說服」，然後再企圖說服香港市民支持831方案。之不過吖，政改三人組並不懂政治交易，林鄭月娥最熟扶貧，對政治不大懂，袁國強精於法律，叻律師常陷入法規條文陷阱，不明白政治冇法律咁死板，至於譚志源，長期在內地及政制事務局工作，可能熟悉政治一啲，但在李飛、王光亞、張曉明面前，幾時輪到佢講嘢？<br>如此這般，政改三人組雖有大量公共資源配合，可發動各種龐大廣告攻勢，仍然在民意爭奪戰方面，失效失敗。<br>林鄭月娥天真到以為可以搞「真溝通」，叫埋泛民議員在五月三十一日上深圳見李王張三人，可能以為可以攞到一兩分讓步，返香港宣傳，點知李王張三人完全不賣賬，說話似冰冷鐵板，豈止泛民議員受辱，連建制派聽到，都暗呼不妙，林鄭三人組呢次可謂枉費心機，果其不然，三大學聯合滾動民意調查顯示，五月三十一日之後，支持831政改方案嘅程度快速下滑，由47.9%跌至6月7日之41.7%，反對方案嘅支持率由5月31日之34.5%急升至6月7日之43%。李王張三人之強硬口風顯然係「趕客」，民意如此，泛民議員如要轉軚支持831政改方案，去邊度搵藉口呀？莫非真係有威逼利誘呢回事？五千萬元至一億元一張票？呢啲傳言，左丁山認為不可信，反而李王張三人係故意在最後關頭特別強硬，係一種逼使泛民不可轉軚，一定投反對票嘅策略。中央根本就唔想香港有特首普選及立法會普選，搞個方案出嚟俾立法會否決，就有藉口講：「我俾民主你地都唔要，以後唔搞嘞！」</p></body></html>