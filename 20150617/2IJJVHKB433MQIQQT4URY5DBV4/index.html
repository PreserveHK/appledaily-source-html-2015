<html><header><meta charset="utf-8"><title>想發想旺財？咁就要捧呢類馬</title></header><body><h1>想發想旺財？咁就要捧呢類馬</h1><p>跑到季尾，未交代馬鬥志一般都會比季內贏過嘅馬高得多，如剛戰便有「春意溢然」、「勇士勁」、「琪麟穎」取得季內首W。今晚谷草夜賽當然亦有不少同類馬分子列陣，尤其近仗可上名而始終未贏過之馬，更值得大家優先留意。<br>今晚共有七駒於上仗上名而季內未曾交出頭馬，最有追捧價值必然是頭場「路路發」，轉投孫廐已跑過三仗，其中兩仗上名，可見操養手法更勝上手馬房。今晚最大優勢係排到二位起步，查今季此駒曾四度抽三檔或以內起步，總共取得一亞兩季成績，反映此駒排內檔起步威力更大。加上孫達志仲未上岸，鬥志絕無疑問，縮程跑1000用爆一段跑法，直路上一衝過晒絕不出奇。<br>第五場「威旺財」亦是另一匹季內上過名而未交代之馬，而連埋同主馬「常旺財」及已退役之「多旺財」在內，馬主馬會董事郭志桁季內亦只拉過一場頭馬而已，肯定未夠喉；難得「威旺財」轉投文廐後即可於上仗上名，證明比上手馬房養得更好，季尾對手各有不足下，有力借勢取得季內第一W。<br>第三場「福勵」法國自購馬上仗在巫斯義胯下爆26倍冷腳，北半球馬已開始成熟，轉戰谷草2200米一樣可應付，最主要仲係阿巫已不申請下季牌照，現階段鬥志肯定更旺盛，同場對手不多，有力憑此駒增添頭馬。</p></body></html>