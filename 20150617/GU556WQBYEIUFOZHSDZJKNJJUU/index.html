<html><header><meta charset="utf-8"><title>隔牆有耳：張震遠破產　馬會搣柴 - 李八方</title></header><body><h1>隔牆有耳：<br>張震遠破產　馬會搣柴 - 李八方</h1><p>4月被法庭頒令破產嘅行會前成員梁粉張震遠，屋漏兼逢夜雨。政商界流傳馬會喺6月4日正式將張震遠除名，取消佢馬會會員資格。八方問過馬會，發言人話基於個人私隱考慮，馬會一貫唔會就個別人士嘅會籍問題作任何評論，或提供任何有關個別會員嘅資料。<br>發言人最後拋下一句，話馬會有一套完善會章，一直嚴格遵照會章所列明嘅條文同程序處理會籍事宜。如果係咁，難怪馬會郁走張震遠，事關喺申請成為馬會會員嘅表格上，要確認申請人有冇逾期未償還債務，亦冇接獲任何破產令，先可以成為會員㗎。<br>八方亦睇過，要成為賽馬會員入會費要12.5萬蚊，月費750蚊，全費會員嘅入會費更要40萬，月費2,000蚊。俾法庭頒令破產嘅人，冇理由負擔到啩？</p></body></html>