<html><header><meta charset="utf-8"><title>隔牆有耳：國師：唔cut習近平奧巴馬線 - 李八方</title></header><body><h1>隔牆有耳：<br>國師：唔cut習近平奧巴馬線 - 李八方</h1><p>警方日前喺西貢蠔涌亞視舊片廠破獲一個炸藥庫，被捕人士部份自稱係本地激進組織「全國獨立黨」成員，呢個組織聲稱要將台獨、港獨派別組織連結埋一齊，形成一幫新嘅獨立勢力。嗱，講起獨立，大家一定想知道，俾唔少建制派封為港獨之父、主張城邦論嘅本土派學者陳雲點睇？之但係八方同事前日打畀國師表明身份後，隨即俾人cut線，據聞其他報章記者打去查詢亦獲同等待遇。<br>查實國師唔係第一次cut記者線，但原來cut唔cut線唔係一如網民成日提出嘅夠鐘食藥未，而係視乎來電者係乜水，如果係國家最高領導人，就有機會獲國師接聽電話，聽吓佢把獨特聲線㗎。</p><p>出文武文件夾課金</p><p>八方點解咁講，睇吓國師噚日喺facebook嘅留言就知，佢話：「好簡單的，習近平總書記和奧巴馬總統的電話，我是不會cut線的。一齊online，展開中、美、港三方會談嘛。」明晒啦，原來國師係按階級接電話，八方只能自嘆：而我不是奧巴馬或習近平，唔知兩位大國領導人，幾時打電話同國師交流吓建國立邦嘅意見呢？國師其後意猶未盡，曾經叫記者「落地獄」嘅佢補充話：「識cut一定cut《蘋果》先。」<br>既然國師咁紅，由佢創立嘅香港復興會就整咗一批「一日最衰都係陳雲」文件夾出售「課金」，佢哋喺facebook展示咗兩款設計，一文一武，前者係國師拎住本《香港城邦論》嚟睇，後者就係佔領時佢以拖篋作盾牌嘅靚相，似乎用自嘲做賣點。</p><p>李八方<br><br>mailto:pf_lee@appledaily.com</p></body></html>