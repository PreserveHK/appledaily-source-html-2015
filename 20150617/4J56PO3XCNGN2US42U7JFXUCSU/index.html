<html><header><meta charset="utf-8"><title>一周三件：G.A.叫緊兩飛 - 錢雋</title></header><body><h1>一周三件：G.A.叫緊兩飛 - 錢雋</h1><p>G.A.控股（8126）今年頭一季盈利，已經等於上年全年盈利，嚟緊炒G.A.半年盈喜，再炒升格主板，超值租！<br>G.A.主打豪華車零部件、整車分銷，同售後服務，主要合作夥伴係寶馬。今年頭一季G.A.盈利一支箭增長咗5倍，上到5,728萬元。雖則盈利包括一項豁免應付利息4,563萬元，但G.A.頭一季主打瓣數收入，增加近30%，毛利率亦改善到39%（上年頭一季36%），主打瓣數亦好靚仔。再講，G.A.頭一季盈利已超過上年全年盈利5,044萬元，嚟緊半年成績單同全年成績單，掂檔！</p><p>市值細殼味濃</p><p>唔好計多，G.A.單係本業回復正增長，今年EPS增長33%，去番2013年0.158元，現價（1.03元）預測PE，跌到6.5倍。計埋上豁免應付利息呢項非經營收益，G.A.更加跌到得3倍幾PE！場內主打寶馬製銷嘅華晨（1114），今年預測7.9倍PE、有製銷寶馬發動機嘅新晨動力（1148）8.9倍PE，G.A.PE平咗截。又G.A.只1倍PB，上邊華晨講緊2.6倍，新晨動力亦講緊1.34倍，講PB，G.A.又係最平。<br>G.A.喺4月中公佈話轉主板，集團家陣市值得5億元，街貨市值更只得2億幾，已經夠晒殼味。講係咁講，若果真係俾人撩變身，G.A.升格主板，仲值租。<br>又G.A.主要股東包括獨立人士方振淳，方氏揸住G.A.的9,079萬股或19%。而同名同姓嘅投資者亦曾經同樣喺創業板嘅浙江世寶（1057，創業板舊冧巴8331）出現過。浙江世寶由2011年轉主板到家陣，累升咗270%，創晒上市新高。<br>咪扯咁遠，買G.A.單係炒今年盈喜，已經有得博。又只係用本業6.6倍PE作準，G.A.追番上新晨動力近9倍水位，已經要升近40%到1.42元。<br><br>錢雋<br>細價股專家<br>本欄逢周一、三、五刊出</p></body></html>