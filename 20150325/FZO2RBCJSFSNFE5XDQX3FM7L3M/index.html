<html><header><meta charset="utf-8"><title>高達斌：CY發動鬥爭最成功</title></header><body><h1>高達斌：CY發動鬥爭最成功</h1><p>【本報訊】梁振英當選三年至今，一直力撐政府的愛港之聲主席高達斌，認為梁振英至今最成功，是向「反中亂港」人士發動鬥爭，並成功執行北京政府指令。他又指，撕裂社會的是「反中亂港」、對政府施政雞蛋裏挑骨頭人士，又認為梁振英任內委任多名與自己想法相同的「梁粉」，進入不同委員會是理所當然，「如果咁都去批評，呢個人係short嘅、冇智慧」。<br>高達斌接受本報訪問時認為，梁振英當選三年至今，表現有70分，最大成就是「唔畀呢班反中亂港的人放肆，真真正正去同佢哋鬥爭」，又指梁振英有策略地粉碎佔領行動，將北京政府背後意見「執行得好好」，「尤其警隊，起碼過去79日佔中事件中，無任何的死傷」。<br></p><p>批評法官輕判示威者
</p><p>被扣去30分，理由是個別局長表現不佳，例如經濟及商務發展局局長蘇錦樑至今容許香港電台「日日鬧政府」，以及教育局局長吳克儉「軟弱無能」未有強推國民教育。<br>對於梁振英表現，高達斌形容是「有心有力」，只是在房屋政策「道高一尺、魔高一丈」，在地產商見招拆招下，梁振英「仲係未夠諗得周全」，結果導致近期細單位樓價飆升。<br>高達斌又批評本港法官經常輕判示威人士，令香港遊行「行政主導」變成「司法主導」，「警察咁辛苦拉到人，上到法庭畀你嗰班狗官咁判，真係激死」。<br>他認為梁振英現時未夠強硬，「如果我做肯定強過佢、硬過佢」，包括要求律政司加快控告佔領行動發起人、要求人大釋法推翻本港法官的判決，更不排除稍後會到法官住所抗議判決。<br>雖然政府曾向佔領人士發射87枚催淚彈，但高達斌認為佔領期間，中國和特區政府其實是「特別保護」學民思潮黃之鋒、學聯秘書長周永康等人，因為他們若突然「被某方面暗殺咗」，外界一定會「入特區同中央政府數」，「所以喺呢件事入面，可能中國政府、特區政府係特別保護佢地，唔想佢地受傷㖭」。<br>黃之鋒絕食期間，要求與梁振英對話，高達斌說是「大言不慚」，「如果要見梁振英，我哋都排隊先過佢啦，點會係佢見先？」又指北京拒絕參與佔領的學生進入內地是「放生」之舉，指有關人士進入內地將會被扣留問題，「調查清楚先至畀你返嚟香港，我諗要十年八載」。<br>對於不同政見組織鬥爭，導致社會嚴重撕裂，高達斌歸咎是「反中亂港」、對政府施政雞蛋裏挑骨頭人士責任。對於梁振英委任委任多名與自己想法相同的梁粉進入政府委員會，高認為實屬理所當然，「如果咁都去批評，呢個人係short既、冇智慧」。<br>對於政改問題，高達斌認為若不論通過與否，梁振英均會連任，批評港人若冥頑不靈，讓反中亂分子否決方案，「係你香港人自己衰嘅啫，咪原地踏步、繼續委任囉，10年後佢都係用番呢個方案，你又唔通過吖？有幾多個10年啫，好快到2047年，2047年之後就一國一制」。<br>■記者林俊謙</p></body></html>