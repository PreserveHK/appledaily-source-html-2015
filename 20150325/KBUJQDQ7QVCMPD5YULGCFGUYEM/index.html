<html><header><meta charset="utf-8"><title>魚樂無窮：殘爆科網股浴火重生 - 唐牛</title></header><body><h1>魚樂無窮：殘爆科網股浴火重生 - 唐牛</h1><p>A股十連升，創下22年最長升浪，成交更突破1.4萬億，宇宙最強！雖鑊氣沖天，但未見有官媒吹淡風，阿爺已為新一輪升市開綠燈，相信滬綜指好快見4000點。恒指雖未見突破，但個股已靜靜起革命，向大陸靠攏，科網股走勢最凌厲，無他，李克強喺兩會狂sell互聯網+概念，咁大個生招牌，資金喪炒是常識吧！<br>今日推介慧聰網（2280），一個字形容︰殘！舊年高位23.65元，而家？7.89元！唔見咗六成有多。點解咁陰公豬？因為盈利增長放慢，要留意係放慢，即係仲有增長，頭三季盈利按年分別升109%、88%及25%。「理鬼你係咪增長吖，總之交唔到數就要沽！」我認同，但現價預測PE只得16倍，作為內地B2B電子商務營運商二哥，未免太便宜，睇番一哥阿里巴巴預測PE接近40倍，更突顯慧聰網蔗渣價錢燒鵝味道。<br>再講，公司新近以15億人仔，收購包括中關村在線在內三大網站，拓展消費電子產品戰線，增長動力有望回復，券商建銀國際大派定心丸，認為收購令慧聰網可接觸優質客戶，從以提升盈利能力。事實上，公司轉板後一直未炒過，今次有新增長引擎，勢必惹來基金追捧，趁早上車有着數。從圖表分析，慧聰網以大成交突破阻力區，大型反彈浪已成，以圓底頸線做目標，可見10元，水位27%！</p><p>唐牛<br> https://www.facebook.com/tongcow88 </p></body></html>