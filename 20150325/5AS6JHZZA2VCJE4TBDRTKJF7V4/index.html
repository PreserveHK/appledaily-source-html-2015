<html><header><meta charset="utf-8"><title>一周三件：江南等住落鑊 - 錢雋</title></header><body><h1>一周三件：江南等住落鑊 - 錢雋</h1><p>江南集團（1366）承接住上年靚仔嘅業績，喺阿爺繼續大力推動電網同埋鐵路基建嘅瓣數底下，今年嘅成績單，keep住靚爆鏡，得超低單位數PE，仍然係好抵搞。<br>江南主打嘅係電線、電纜同相關裝備，兼且係祖國最大產品製造商之一。而且集團啱啱派冇耐上年度成績單，盈利增長咗24%，到6.3億元人仔，而嚟自祖國嘅營業額，高達78億元人仔，增加咗近30%。</p><p>電線電纜產品需求殷</p><p>新一屆領導層打貪，大型國企實施中央招標，確保「陽光採購」，訊息要公開、全面、徹底，唔係靚嘢唔收貨。睇到嘅係，喺咁嚴格招標制度下，江南祖國收入有靚仔增幅，證明咗集團產品有優勢。<br>據中電聯網站新鮮熱辣數據，祖國並網風電裝機容量，首次突破1億千瓦。風電設備猛起，但輸電仍然有樽頸，諗到嘅係，喺環保國策底下，對電線電纜需求會好爆。而國家電網亦計劃投資4,200億元人仔，喺電網建設。<br>又阿爺亦講到明，今年鐵路投資，keep住8,000億元人仔額度。呢個瓣數，亦都刺激江南產品需求，江南仲唔掂過碌蔗？<br>江南連埋去年配股攤薄全面反映，係咁意估佢今年EPS，增長15%咁大把，去到0.28元，現價（1.62元）預測PE，得5.7倍。呢個盈利增長，仲係未計日後喺一帶一路底下，周邊國家所帶嚟嘅勁厚商機。<br>咪扯咁遠，家陣祖國行家嘅預測PE，係講緊20到40倍，江南已經大平賣。繼續煲江南，喺現水位翻半番到2.4元計數，今年PE仲係得8倍幾單位數，好抵博。<br><br>錢雋<br>細價股專家<br>本欄逢周二、三、五刊出</p></body></html>