<html><header><meta charset="utf-8"><title>馮仁昭四圍超：發哥煞科　教城城執相 - 馮仁昭</title></header><body><h1>馮仁昭四圍超：<br>發哥煞科　教城城執相 - 馮仁昭</h1><p>周潤發、郭富城同梁家輝早排開工拍新戲《寒戰2》，唔好以為3大影帝喺片場鬥戲角力，氣氛會好緊張，其實啱啱相反，有發哥喺度嘅地方又點會冇歡樂？其實發哥由第一日開工，已經好有戲，而佢喺拍戲以外，就一貫風趣友善。<br>日前發哥嘅戲份已經完成，難得碰到唔少老拍檔，佢喺自己煞科當日，同其他演員逐個自拍合照，又笑話好似返番去電視台嘅木人巷年代。跟住佢又搭住家輝膊頭，邊跳邊哼小鳳姐嘅金曲《喜氣洋洋》其中一句「齊鼓掌」，心情勁靚。<br>Fit左好多嘅發哥又同城城交流健身心得，仲一路講一路示範運動姿勢。而影相同行山亦係發哥至愛，佢喺片場同大家分享攝影、行山心得，講講吓，發哥提議同城城、家輝影張合照，仲提供埋私伙寶麗萊菲林相機，最搞笑係佢用菲林相機影相，相要沖晒好至有得睇，但之後竟然教大家用美圖執相。<br></p><p>家輝片場學嘢</p><p>家輝話有10幾年冇同發哥合作，以前拍搞笑戲多，合作拍警匪鬥智反而係第一次：「識咗發哥好多年，佢演戲自如又識搞氣氛，要互相學習呢種工作態度；而城城演技真係突飛猛進。」城城就話：「我做足準備去同發哥、家輝合作，過程好過癮，發哥真係好nice體貼，個個都好開心，發嫂成日萬歲。」<br>撰文：馮仁昭</p></body></html>