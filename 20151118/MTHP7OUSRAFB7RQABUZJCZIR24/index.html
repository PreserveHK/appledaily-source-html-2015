<html><header><meta charset="utf-8"><title>癡纏送機香香咀男友心口</title></header><body><h1>癡纏送機<br>香香咀男友心口</h1><p>【爆相爆片】昨日是面臨解散的處女黨黨員「香香公主」岑麗香31歲生日，《蘋果》上月獨家影到香香拖男友Joshua在將軍澳寓所甜蜜拍拖兼在車廂攬啜錫，又起底得悉Joshua於一間極具名氣的國際金融集團加拿大分部做高層，之後香香亦大方承認戀情，透露男友由朋友介紹認識，大家有共同信仰（基督教），更自爆二人今年3月開始拍拖，還冧爆稱呼男友做強強。</p><p>大叫「掛住你」</p><p>蜜運8個月，昨日再有讀者透過「爆相爆片」向本報提供一段香香到機場送男友機的短片，讀者林先生表示：「條片係上個星期四（11月12日）拍嘅，上晝8點半左右，我停架車喺機場露天停車場等人，佢（香香）同個男仔拖住手喺電梯行出嚟，一路行去我架車前面，之後香香上車，嗰個男仔就自己走。」<br>從車cam拍下來短片所見，香香當日穿了一件白色長袖衫加牛仔褲，強強則身穿一件灰色長袖風褸及藍色短褲，二人乘電梯由上層到地面停車場，全程甜蜜手拖手，而當日香香明顯是到機場送男友機，只是一對小情人愛得癡纏，強強上機前又反送她上車才離開。難怪一直緊拖着男友的香香，差不多返上車時，忽然停步依偎在男友胸膛，一臉不捨吻了男友心口一啖，林先生指：「嗰日有架七人車一早停咗喺度等香香，個男仔轉身走時，我仲聽到香香好大聲話『好掛住你呀！』，跟住架七人車先開走！」<br>雖然拍拖後第一個生日未能跟男友一起過，但香香心情依然大靚，前晚11時15分更在Instagram上戴兩份禮物及一張信封寫上「To my Heung Heung」的生日卡，再以英文留言寫道：迪士尼公主同怪物，我仲有45分鐘就可以拆開喇！」相信那是男友留給她的生日禮物。<br>採訪：李察</p></body></html>