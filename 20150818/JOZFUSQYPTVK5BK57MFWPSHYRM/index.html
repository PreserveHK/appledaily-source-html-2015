<html><header><meta charset="utf-8"><title>中環在線：太子鄧買洋房避高鐵嫌工程嘈　購紅山半島「踎」 - 李華華</title></header><body><h1>中環在線：太子鄧買洋房避高鐵<br>嫌工程嘈　購紅山半島「踎」 - 李華華</h1><p>高鐵超支兼延期，住喺附近九龍站豪宅凱旋門嘅太子珠寶鐘錶老闆鄧鉅明都話，支持唔住樓下沙塵滾滾，晨早流流又嘈喧巴閉，最近花9,200萬元買入華懋與信置（083）等發展嘅大潭紅山半島一間3,000呎大屋作為「spare屋」，話「如果再嚴重啲，忍唔到，咪搬去spare屋到踎！」</p><p>9,200萬買入　當係「spare屋」</p><p>「太子鄧」鄧鉅明近年買親樓都賺錢，好似住緊嘅凱旋門至尊門近2,000呎豪宅，佢2009年以9,980萬元買入，家陣市值2.3億元，升價逾倍。<br>今次入市，佢坦言：「我3年冇出山喇，今次出番山，係因為樓下工程，搞得混亂，所以買多間做spare屋。」佢認為紅山半島每呎3萬幾蚊，但環境寧靜，對正赤柱海灣，好抵買，又話「十億八億，我就畀唔起，幾千萬，我就畀得起」。<br>講到高鐵工程，佢都好無奈，「我唔知佢幾時會完工，等咗成4、5年」佢狂呻，指工程搞到空氣差，朝早8點，打開窗就聽到聲，「你話冇滋擾就假」。好在佢早上10點出門口返工，夜晚8、9點返到屋企，工程停咗，滋擾極都係兩粒鐘。「但如果再嚴重啲，忍唔到，咪搬去spare屋度踎」。<br>佢睇過好多豪宅，最終選擇紅山半島，其中一個原因都係要睇自己嘅能力。佢笑住話：「人哋啲靚嘢，成十萬蚊呎，你點買呢？你睇自己荷包吖嘛。」佢好「謙」咁話，唔係好有錢嘅人，只能買1億元以下嘅樓！<br><br>李華華<br>mailto:LiWaWa@AppleDaily.com</p></body></html>