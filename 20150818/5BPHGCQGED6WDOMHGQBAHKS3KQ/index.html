<html><header><meta charset="utf-8"><title>異動空間：跌浪何時到終點 - 魏力</title></header><body><h1>異動空間：跌浪何時到終點 - 魏力</h1><p>早排已講過陰跌市最難捱，一日跌1,000點並不痛苦，因你知道跌兩三日點都會反彈，但當1,000點跌幅分開五日完成，中間仲要輕輕反彈一日，間中仲有三幾隻妖股出來誘惑你，把持不住入市的風險就會直線飆升。尤其是家陣港股擺明係殺落格，但因阿爺日日托住A股，搞到港股唔生唔死咁，將成個跌浪無限延長，終點遙遙無期。彭博引述消息話，國企改革方案最快本周公佈，再望吓概念股，一啲反應都冇，個別如洛玻（1108）仲殺返轉頭，中信大錳（1091）想整多棍都冇，證明大家都係搶雞糊，唔食就出銃。炒股從來都係sell on fact，方案公佈之日就係出貨時間，連唯一會郁的板塊都玩完的話，炒友只能與妖股共舞。<br>個股方面可吼下周一（24日）公佈業績的國際精密（929）。何解？業績未出，股價先行。該股去年中期盈利4,100萬元，但今年並無發盈喜，意味盈利應屬平穩增長，但預測PE僅10倍，仲有4厘息，估值不貴，故吸引資金在爛市下湧入。昨日拗腰漲4%成交增，進取者可短炒博業績，水位8%至10%，穩陣者則可睇埋盤數再決定。<br><br>魏力<br> http://www.facebook.com/2012jason </p></body></html>