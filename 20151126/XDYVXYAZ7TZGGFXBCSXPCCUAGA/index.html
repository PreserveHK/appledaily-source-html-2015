<html><header><meta charset="utf-8"><title>馮仁昭四圍超：Mandy公司出聲明洗米華冇畀錢冇份 - 馮仁昭</title></header><body><h1>馮仁昭四圍超：Mandy公司出聲明<br>洗米華冇畀錢冇份 - 馮仁昭</h1><p>自從同澳門賭業猛人周焯華（洗米華）生咗個女之後，Mandy Lieu就長居倫敦，一直都冇喺香港露過面，次次都係洗米華飛去外地搵佢，不過佢個模特兒公司拍檔李月之前話Mandy應該下月會同囡囡返香港，噚日就有雜誌話Mandy計劃下年1月回歸復出，仲話佢會以老闆娘身份現身活動，撐佢公司旗下韓籍新女鄭妍之，報道仲話洗米華會瞓身加碼支持其模特兒公司。</p><p>或採法律行動</p><p>不過，Mandy開嘅模特兒公司噚日就發聲明，否認洗米華係公司幕後老闆，話報道講周焯華出錢畀Mandy Lieu開模特兒公司唔係事實，話公司有多個股東，包括Mandy Lieu、李月（Bobo）同其他人，但就冇周焯華，仲話對方唔止冇股份，公司亦冇收過佢任何金錢上嘅資助，話如果再有報道話對方係老闆，就會採取法律行動。咁究竟Mandy係咪真係會返嚟香港發展呢？聲明入面冇重點咁講，只話公司冇確定Mandy嘅歸期，係唔係會出席公開活動都唔知。<br>撰文：馮仁昭</p></body></html>