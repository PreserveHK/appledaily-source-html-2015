<html><header><meta charset="utf-8"><title>中環在線：施永青重掌中原出任主席 - 李華華</title></header><body><h1>中環在線：施永青重掌中原<br>出任主席 - 李華華</h1><p>施永青回朝！中原地產噚日公佈，集團創辦人施永青將會做番集團主席兼總裁，現任主席黎明楷將出任中國區主席。如此一來，似係為上市鋪路，以施老闆嘅江湖地位吸引投資者注意。<br>不過，施老闆噚日就同華華解釋，做番主席兼總裁，係因為中原內地業務要面對嘅競爭太激烈，同事實在太辛苦，希望自己可以幫吓手，參與吓，「話晒自己都係大股東」，佢多次強調變動同上市無關，仲話就算中原搞上市，都唔一定要自己做主席，笑言「你估做主席好馨香咩？」<br>施老闆又話，𠵱家內地市場流行一個講法，叫做「羊毛出在豬身上」，大概意思係，要利用本業做切入點，然後再靠本業搵番來嘅數據與社會關係，去做衍生出來嘅生意。施老闆話𠵱家佢自己要做嘅，就係搵隻豬出來，即係去發掘衍生出來嘅生意。<br>至於現任主席黎明楷，將會主力睇住內地市場，而早年已離開中原嘅前執行董事張奕威，都會回巢，將會擔任集團IT執行董事。新架構將於下月1日生效。</p></body></html>