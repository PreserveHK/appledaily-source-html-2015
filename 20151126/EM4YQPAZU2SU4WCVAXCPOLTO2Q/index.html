<html><header><meta charset="utf-8"><title>隔牆有耳：「黃埔鼠患」梁美芬賴港鐵 - 李八方</title></header><body><h1>隔牆有耳：<br>「黃埔鼠患」梁美芬賴港鐵 - 李八方</h1><p>九龍城區黃埔東青年新政游蕙禎，差304票就砌低當區區議員梁美芬，成為社會熱話，亦令黃埔東出現乾旱，皆因全線落力「抽水」。<br>「CALL4VAN客貨車」話區選顯示「過半黃埔東居民視力有問題」，加上「區內鼠患問題持續」，如果入黃埔東要加收20元「安全行車及消毒清潔費」；小巴公司捷運管理有限公司「抽上抽」，話明唔會增收清潔附加費，因為有時晚上會放置煙霧滅蟲罐，盡可能防止鼠患，齊齊將有鼠王芬之稱嘅梁美芬（圖）擺上枱。<br>眼見成為抽水對象，梁美芬主動喺facebook反擊，話黃埔花園鼠患問題嚴重，係因為港鐵觀塘延線工程地盤衞生欠佳所致，特別「利申」自己「無輸到，仲係雙料議員」，故此可以此身份同地區持份者溝通，又可以與食衞局同運房局討論，確保觀塘延線工程盡快完工。<br>佢強調一直為受工程影響嘅居民向港鐵爭取票價優惠。佢仲建議港鐵向黃埔東居民賠償電召貨Van、運送大型樂器嘅20元附加費。</p></body></html>