<html><header><meta charset="utf-8"><title>隔牆有耳：車公誕攤位　競投反應淡 - 李八方</title></header><body><h1>隔牆有耳：<br>車公誕攤位　競投反應淡 - 李八方</h1><p>農曆新年車公誕市場攤位噚日公開競投，參加競投嘅風車檔主同解籤相士全部吹淡風，預測香港明年經濟不景，話風車同解籤都唔敢亂加價。<br>投咗四個檔位嘅「風車大王」馬志成，只用2.05萬元就投到對正車公廟嘅1號檔王，比去年3.6萬平咗四成三。而全場最高價嘅16號檔就以3.04萬元成交。賣風車嘅方婆婆去年投三檔，今年只投一檔，佢話覺得善信人數同自由行少咗，唔睇好市道。食環署話今年競投總金額約46萬，比去年跌三成。<br>猶記得今年車公誕，前鄉議局主席劉皇發按傳統，帶隊向車公求籤祈福。點知新民黨主席葉劉淑儀慘被麒麟撞飛。有鄉議局老友同八方講，發叔今年健康認真唔好，睇嚟明年車公誕發叔都唔會去，會由「發仔」劉業強帶隊求籤祈福。</p></body></html>