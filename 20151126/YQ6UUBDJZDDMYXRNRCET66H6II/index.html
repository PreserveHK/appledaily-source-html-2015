<html><header><meta charset="utf-8"><title>中環在線：李小加搞培訓撐女性重返職場 - 李華華</title></header><body><h1>中環在線：李小加搞培訓<br>撐女性重返職場 - 李華華</h1><p>港交所（388）行政總裁李小加似乎十分支持女性發展事業。話說港交所內部喺2013年成立咗一個叫「女菁匯」嘅組織，想推動各項支援女性擔任領導角色嘅政策，女菁匯噚日舉行年度酒會，李小加即場宣佈推出「2016重返職場計劃」。<br>女菁匯喺成立之初已經推出「重返職場計劃」，針對有8至10年工作經驗但離開工作崗位超過2年嘅專業女性，獲選者可以參與為期8星期嘅培訓，完成後，個別可以加入港交所工作。李小加噚日話，明年再推新計劃，都係希望鼓勵離開工作崗位幾年嘅女性重投職場，又提倡更多女性出任董事。<br>港交所亦正式成立師友計劃，希望擴闊員工發展事業嘅機會，總之成件事都係幫女性喺事業上有機會更上一層樓喇。𠵱家李小加身邊嘅高層都係男性居多，唔知遲吓會否唔同晒呢？</p></body></html>