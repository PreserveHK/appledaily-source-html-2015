<html><header><meta charset="utf-8"><title>廣告經綸：願原力與你同在 - 文廸晞</title></header><body><h1>廣告經綸：願原力與你同在 - 文廸晞</h1><p>我自問都算係半個Star Wars 迷。今年聖誕前上映的新戲《星戰7之原力覺醒》，真係要讚一讚佢嘅宣傳策略。城中熱話、萬眾期待、今年要數的代表作，非此莫屬！<br>眼見一切同星戰有關的東西也立即變得有價有市，此中有乜蹺妙？星戰每集都舊瓶新酒而亦有舊酒新瓶。交錯複雜的故事、震撼的音樂配合人類與外星人以五顏六色的光劍同原力爭戰，作為科幻片嚟講刻劃人性恰到好處、利用科技卻非要走到最前、虛假得嚟又好似淨得佢攞正牌搞足幾近四十年。Merchandising尤其出色，各種各樣的人物figure、t-shirt、日常生活用品、大人儲嘅同細路玩嘅選擇之多，想乜有乜，目不暇給，搞到電影上映前大半年多已開始做廣告，周邊作業也大有可為。<br>講到周邊作業，做電影人物玩具只要有諗頭自然就會有水頭。例如今年熱推的BB-8遙控機械人、飛行器、Hot Toys 的1比6珍藏版Boba Fett figure、最近A Hidden Lab仲特地塑造收藏級數嘅黑白雲石及鍍金青銅版黑武士、白兵、R2-D2 及C-3PO，只要經濟環境唔係太差，追捧者大有人在，炒賣也異常激烈。再者，星戰的人物及機械之多、正邪與半紅不黑之眾，大概要比Marvel所有英雄加埋仲要豐富。又如E.T.就只有一個外星人，蝙蝠俠最多就加多個小丑、羅賓同蝙蝠女，日本的咸蛋超人最多都係分開超人同怪獸兩大陣營，論人物的複雜性、質感同多元化，全部都遠遠比星戰簡陋。<br>星戰的市場定位及其發展成熟程度，遠比任何其他國際級劃時代的電影更鮮明更高超。當年星戰及奪寶奇兵之父喬治．盧卡斯應該勢估唔到一齣科幻電影可以無止境地大紅落去。<br>今時今日做創意行業的，都應該秉承呢種瘋狂的、有延續性的、有堅持的創作力。堅持是一種美德；好的創意係需要不斷嘅堅持，先至有如此史詩式而又收生意之效嘅一個原創品牌佳作。<br><br>文廸晞<br>mailto:heyadmen@gmail.com</p></body></html>