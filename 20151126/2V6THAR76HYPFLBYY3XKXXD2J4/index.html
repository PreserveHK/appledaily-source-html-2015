<html><header><meta charset="utf-8"><title>【科健籽】2.5人谷起全城熱潮　香港勁揪幕後英雄</title></header><body><h1>【科健籽】2.5人谷起全城熱潮　香港勁揪幕後英雄</h1><p>【科健籽：好動之城】<br>11月17日晚上的港中大戰，全城上下一心熱撐港足，從球員的「香港勁揪」，到球迷的「撐自己人」，氣氛空前熱烈，構思宣傳策略的香港足球總會部門實在功不可沒，而且全組只得「2.5人」，一路排除萬難，親身示範何謂勁揪。姑勿論熱潮能否延續至來年，至少港足的頑強表現已贏回球迷尊重，告別昔日常被自己人柴台的尷尬境況。</p><p>足總勁揪宣傳部成員</p><p>李燚堃Jo<br>32歲，市場推廣經理，三年前加入部門當開荒牛，回應傳媒查詢、找贊助商等一腳踢。</p><p>李紫嫣Sarah<br>26歲，市場推廣主任，三個月前加盟，主力撰寫及繙譯新聞稿，曾客串活動司儀。</p><p>葉德健Kent<br>21歲，兼職市場推廣統籌。主力管理facebook等社交媒體，在比賽當日盡快update圖文。</p><p>誰想出口號「撐自己人」？足總的市場推廣及傳訊部是也。他們負責所有宣傳推廣工作，包括撰寫新聞稿、安排記者會及回覆傳媒查詢等。至於找贊助商及打理社交媒體？「都係我哋，講得俗啲就係打雜，工作多、範疇闊。」經理李燚堃（Jo）笑說。代表作有半年前的「唔好比人睇死」海報，還擊中國足協的「有層次」，使得其後的世界盃外圍賽場場爆滿。至於最勁揪之處，就是全組只得2.5人，全職的Jo及李紫嫣（Sarah）連同兼職的葉德健（Kent）， 包辦了過去三個月的宣傳重任，尤其9月港足作客賽和中國，往後日子像是非人生活，Jo更曾因壓力太大而流淚，他說：「試過一日聽超過130個電話，爆到不斷hang機。」</p><p>害怕球迷柴台　寧願作客比賽</p><p>主題標語由「唔好比人睇死」到「撐自己人」，除了希望更多球迷支持港隊，Jo更希望令球員贏回應有的尊重，「喺香港做球員唔係一件簡單嘅事，好多時都俾球迷柴台、指罵，俾人話冇出息。」曾有球員向他大吐苦水，表示寧願作客，因為不用被自己人喝倒采，「上年阿根廷嚟對港足，着阿根廷波衫嘅觀眾比着港隊波衫嘅多好多，有阿根廷記者覺得好奇怪，問番我點解會咁。」Jo曾於銀行工作，又做過廣告生意，當年足總開始推行鳳凰計劃，本是波牛的他毅然來當開荒牛， 由孤身一人到高峯期也只有「3.5人」，他依然堅持，轉眼便已三年零七個月。<br>回想入職初期，港人不太重視本地足球，「以前香港足球上港聞頭版，九成都係打假波等嘅負面報道，𠵱家係正面報道，係好大嘅轉變。」今回港足爭氣，Jo聽說球員林嘉緯後來到茶餐廳吃飯時，有球迷說出其名字，並鼓掌高呼“We are Hong Kong”，「係我好想長遠實現嘅氣氛，對卡塔爾輸到0比3嗰陣，有球員承認以前早就放棄，就係因為全場球迷打氣先冇放棄，最後追番兩球。唔係贏先撐，其實和同輸都要撐，表現唔好都撐，因為球員係代表我哋去比賽。」 加入足總後，Jo又逐漸進行改革，由2013年開始，比賽現場會派發球員書籤及貼紙，今年還發售港足打氣Tee，暑假更跑到日本甲組職業足球聯賽（日職聯）取經，港足產品現時已延伸至杯、帽、頸巾、雨傘，甚至手錶，但Jo強調目標並非賺錢，而是讓港足成為球迷心目中的一部份。</p><p>場內更新面書　錯過精采瞬間</p><p>足總的facebook專頁「香港超級聯賽」，原來是由年僅21歲、現於城市大學市場營銷學系修讀的Kent主理，因為自小便跟父親觀看本地聯賽，故對港足情有獨鍾，「雖然本地足球冇外國水準咁高，但我鍾意現場睇波嘅感覺，同睇電視係兩回事。」他曾為本地球會兼職撰稿，因而認識了Jo並獲邀加入其團隊當兼職。每場世界盃外圍賽，Kent都會負責更新文字直擊，還要事先聯絡設計師，擬定賽前賽後宣傳圖片的樣本，待他補充內容後便可上載至專頁。興趣變成職業，以為就是筍工？工作忙碌，Jo及Kent即使身處球場，也與多個精采鏡頭緣慳一面，「我當時仲要問番同事上半場邊個香港球員頂中門楣，但可以作為港隊嘅一分子，我好enjoy。」至於剛過試用期的Sarah，本身也是本地球迷，2009年她現場觀看港足贏得東亞運動會金牌，熾熱氣氛令她印象難忘，逐漸成為本地聯賽常客。甫入職，她便遭逢兩場港中大戰，儘管忙得不可開交，OT如家常便飯，她也感到榮幸，「雖然我唔係球場上嘅其中一員，但可以喺呢段時期擔任其中一個崗位，我覺得係好自豪嘅一段時間。」</p><p>從200字到20,000字的改變</p><p>9月3日，港足作客打和中國隊後，隨即全城關注，有出版商更因而與足總合作出版新書《香港好波》，記錄13位本地足球圈人士的故事，並在本月17日的港中大戰球場內首賣。籌備該書的是30歲前體育記者阿木（筆名），上月受出版商邀請後，隨即召集六位朋友合撰，「有啲係搭上搭，我見都未見過。」<br>兩星期內要完成所有訪問及撰文，七人透過電郵溝通和交稿，總算趕及在限期前完成。出版《香港好波》，亦令阿木重新反思本地足球圈的問題，「如果冇呢本書，我可能會同唔少觀眾嘅感覺一樣：嘩，突然多咗咁多人支持港隊，幾好吖、唔錯吖，但忘記咗本身面對嘅困境，例如現時好多本地球員要搵班落、每年都要面對散班等嘅問題。」出版這書，好比一杯冷水，「畀自己冷靜一下，觀望將來可唔可以為本地足球圈做更多嘢。」<br>阿木擔任體育記者已是2008年北京奧運會前的事，那時英雄輝初出道，他慨嘆當年氣氛好灰、好頹，「以前球迷畀錢入場，為嘅只係講一個中文字發洩。（體育版）上司肯畀200字你寫本地足球已經還得神落，基本上寫完賽果、有張相，就已經完成。𠵱家？呢本書雖然薄但都有20,000字，呢個係由200字到20,000字嘅改變。」<br>現職志願團體的阿木，今回撰寫足球書，就像重返體育界，惟他覺得這個界別已截然不同，「以前本地足球圈好細，聯賽入場人數可能寥寥可數，𠵱家與其話係重返體育界，我覺得係這個圈擴大到將我擺番入去。」</p><p>「勁揪」口號進化史</p><p>1985年<br>「519之役」當中，港足作客以2比1擊敗中國，賽後有球迷接機時高舉「香港隊勁揪！」的橫額。</p><p>2011至2012年<br>港足球衣衣領繡有「勁揪」二字，來自贊助商Nike舉辦口號創作比賽中網上票數最高的作品，可解作「好勁」或「大腳抽入」，足總開始使用「香港FIGHT」作主題標語。</p><p>2013年3月<br>港足友賽關島備戰世界盃外圍賽，足總以「心跳加速」作主題，心形標誌寫有“HONGKONGER 12”，希望提高球迷入場支持己隊的投入感，不過這主題只維持了一段很短時間。</p><p>2015年6月<br>足總為港足出戰世界盃外圍賽構思「撐自己人」的主題。Jo覺得「撐」字予人感覺很本土及「很香港」，「球迷可以是口講的撐、走入球場的撐，甚至網上打兩句留言都是撐。」</p><p>2015年9月<br>9月3日，香港作客賽和中國，港足球迷組織「香港力量」續以30年前「香港隊勁揪」這句地道廣東話來打氣，及後各界開始泛用「香港勁揪」作口號。另有本地球迷在主場對卡塔爾及中國的賽事，持續叫喊“We are Hong Kong”掩蓋國歌及打氣，港中戰和後，足總facebook專頁上載的圖片亦用上這一標語。</p><p>記者：余瑋<br>攝影：鄧鴻欣<br>編輯：陳國棟<br>美術：吳子豪</p></body></html>