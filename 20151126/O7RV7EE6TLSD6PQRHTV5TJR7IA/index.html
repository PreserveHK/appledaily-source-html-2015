<html><header><meta charset="utf-8"><title>Money Walker：經濟寒冬即將殺到 - El.</title></header><body><h1>Money Walker：經濟寒冬即將殺到 - El.</h1><p>莎莎（178）同周大福（1929）上半年業績差，筆者認為唔只意味住本地零售股繼續唔掂，更加係大家積穀防饑嘅警號。<br>瑞銀早兩日有份報告話，本地零售業差唔係因為訪港旅客數目減少，而係旅客消費力惡化所致。根據該行統計，來自內地嘅過夜旅客，人均開支已於2013年見頂。瑞銀預計，2015同2016年，內地訪港過夜旅客人均開支，會分別按年下跌3.5%及3.6%。<br>旅客消費力跌，瑞銀認為意味住就算中央或香港政府放寬自由行都幫唔到幾多手，頂多只會吸引到一啲未曾到港旅行嘅內地旅客，而呢類旅客嘅消費力普遍較弱。<br>筆者認為，訪港旅客消費下跌，背後原因包括內地經濟放緩、中央打貪、港元升值導致來港旅遊唔吸引等，而呢啲因素肯定唔係短期內可以逆轉，所以零售及旅遊等相關行業出現凍薪甚至係裁員潮，只係時間問題。<br>根據政府統計處嘅數據，今年6月本港從事進出口貿易、批發及零售嘅就業人數，有81.6萬人，佔本港現時總就業人口378.9萬人約兩成。可想而知，零售業唔掂，會有幾多人嘅飯碗因此受到影響。<br>根據瑞銀所講，2010至2014年間，同旅遊業相關職位增長8萬個，而單計今年上半年，已經有1.1萬個旅遊業相關職位被削減。該行估計，本港失業率於最壞情況下，會由現時嘅3.3%升至明年底嘅5%或以上。<br>趁住而家經濟環境尚可，裁員潮仲未殺到，作為打工仔，尤其是從事同旅遊或零售相關行業嘅一族，首要做嘅可能唔係尋找投資機會，而係儲多啲錢，應付即將步入嘅經濟寒冬。<br><br>El.<br>本欄逢周二、四、五刊出</p></body></html>