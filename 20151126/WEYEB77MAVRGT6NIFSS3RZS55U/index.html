<html><header><meta charset="utf-8"><title>女神tea time：中國版的貿易通 - Fifi</title></header><body><h1>女神tea time：中國版的貿易通 - Fifi</h1><p>香港近年赤化得越來越嚴重，中資早已佔港股半壁江山。至於今年香港IPO集資共近200億美元，有近八成都係國企；基礎投資者佔近半，當然大部份又係國企資金。簡單來講，即係大陸錢玩晒，香港大孖沙幾乎唔見影。<br>中資亦明顯積極喺香港商業中心買地，恒大（3333）向華置（127）買美國萬通大廈，國壽（2628）向會德豐（020）買One HarbourGate，市傳中資買商廈交易仲陸續有來。<br>遲唔買，早唔買，要等到商廈租金就到頂先買，中資似做水魚。不過另一角度，中國近年急於赤化香港，股市已站穩腳，如拎埋金融區，幾近掌控經濟命脈，所以貴一貴都買；至於香港大孖沙肯沽貨，亦以行動表示睇淡香港，又或自知非中資就冇咩肉食，所以早撇早着。恐怕十年後睇維港景，會比𠵱家更多簡體字。<br>周二推介貿易通（536），已累積升近兩成。今日推隻中國版536──首都信息（1075）。呢間公司主要係接北京政府生意搞軟件、系統工程，仲要係國企背景！至6月底有現金4億元，即8億元市值有一半係cash，都未計殼價！本月股價升近五成，個圖靚仔，咁啱主席唔撈，買入博佢有大動作。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>