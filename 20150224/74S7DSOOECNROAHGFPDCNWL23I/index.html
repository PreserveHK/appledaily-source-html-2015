<html><header><meta charset="utf-8"><title>中環在線：派「金牛」大利是 - 李華華</title></header><body><h1>中環在線：派「金牛」大利是 - 李華華</h1><p>港交所（388）農曆新年開市儀式，其中一個重要環節當然係由主席周松崗，連同行政總裁李小加變身做財神爺，向在場出市代表大派利是喇。今年港交所就準備咗十封「金牛」、十封「大牛」，同埋一堆五十蚊嘅利是，結果都有唔少出市代表抽到金牛，認真鴻運當頭。<br>雖然港交所只係分別預咗十封金牛同大牛，但係班出市代表都好有橫財運，唔少人都收到大利是。交易大堂裏面噚日不時聽到歡呼聲，唔少拎到金牛或大牛嘅出市代表，開心到即場叫咗出嚟，有啲仲同李小加擊晒掌，跟手拉住周松崗同小加影番張合照。<br>查實今年港交所嘅「大牛」利是數目，比舊年減少一半，唔係因為港交所慳皮，而係隨住科技進步，交易大堂越來越少出市代表，𠵱家平均只得七十人，同九十年代高峯期有過千人不可同日而語，咁利是組合亦要相應調整吓喇。</p></body></html>