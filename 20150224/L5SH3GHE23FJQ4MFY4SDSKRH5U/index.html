<html><header><meta charset="utf-8"><title>一周三件：買中傳動博翻身 - 錢雋</title></header><body><h1>一周三件：買中傳動博翻身 - 錢雋</h1><p>新春伊始，歲次乙未羊年，祝讀者股運亨通，大發特發！中國高速傳動（658）食住阿爺環保嘅國策，兼有半年靚仔業績打底，博谷底大翻身。<br>中傳動主打齒輪傳動設備產銷，又以風電佔最大比重，單喺上年嘅上半年，憑住風電呢瓣業務發力，中傳動就大幅虧轉盈2.35億元（人仔．下同）（二○一三年上半年見紅2.9億元），兼超過上年全年盈利六千四百六十萬元。半年嘅成績單，已經係靚爆鏡。</p><p>受惠風電國策</p><p>祖國風電上年下半年keep住回暖，風電設備商包括中傳動在內，繼續靚仔勢頭。而下半年時，阿爺更提出，到二○二○年時，風電裝機容量，要係家陣嘅翻一番，去到兩億千瓦。而往時風電因為電纜配套問題，出現傳輸樽頸，阿爺亦針對性快馬加鞭，加快電線電纜組裝。<br>又引述過國際能源署報告，預測二○三五年前，全球喺能源投資，要去到四十八萬億美金，先滿足到能源消耗需求。喺新增能源當中，有過半係利用再生能源發電。亦諗到嘅係，隨住風電周邊配套疏導，加埋風電國策，同埋實際能源需要，中線繼續刺激風電配套組裝需求，中傳動亦食到應一應。<br>場內專業評估，中傳動就快公佈二○一四年成績單，EPS 0.41港元，係大幅增長5.8倍，今年再下一城，EPS增長兩成到0.49港元。中傳動現價（5.12港元）喺半年底，預測PE得十倍。場內行家金風科技（2208）今年預測PE，挨近十三倍，又海外嘅Nordex其PE係20倍樓上，中傳動平咗一截。<br>喺呢轉買中傳動，博二○一四年成績單有盈喜，再博中線大翻身，係咁意先追番上金風今年十三倍PE水位，中傳動都要升三成到6.7元。<br><br>錢雋<br>細價股專家<br>本欄逢周二、三、五刊出</p></body></html>