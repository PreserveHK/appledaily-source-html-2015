<html><header><meta charset="utf-8"><title>女神tea time：殼股埋爆升伏線 - Fifi</title></header><body><h1>女神tea time：殼股埋爆升伏線 - Fifi</h1><p>今日年初六，先祝各位炒股得心應手，羊年買咩升咩！新年期間政府打擊桂林夜市，反而令夜市遍地開花。由於香港畸形租務市場，城市規劃出問題，令四圍一式一樣。無得買嘅人情味變得更罕有，令車仔檔咁得市民歡心。政府與其新年去捉小販，不如落力去做更多有意義嘅事。<br>港股噚日羊年首個交易日，曾碌低最多167點，收市升4點勉強紅盤高收。不過滙控（005）業績差預期咁多。你話如果A股開咗市，都有啲改革、國企重組主題可炒吓，不過A股要等到初七先啟市。大市炒作主題少，市場焦點自然會同噚日一樣，落喺殼股身上。昨日一眾殼股再放異彩，當中遠東控股（036）向邱德根家族賣資產，收市大升近三成。不過如果系內重組，最着數應該係細細粒嘅遠東酒店（037），市值1.9億元，殼價都唔夠，PB得0.5倍，值博。<br>洗米華旗下嘅太陽世紀（1383）噚日有唔錯升幅。太陽世紀近期動作多多，又盡沽瀋陽鐵西物業開發項目，之後又洽售深圳港隆城購物中心，變現心切不言而喻。據港交所中央結算紀錄，大股東上年六月底將持股搬倉至英皇證券，種種迹象加埋似係為大動作鋪路。隻股噚日交投急升，表現強勢，明顯有資金入市炒作。加上殼股如再掀新一輪炒作，短期內應該仲有得繼續發圍。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>