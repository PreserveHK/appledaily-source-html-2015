<html><header><meta charset="utf-8"><title>智取大市：港股羊年唔估頂 - 晉佳</title></header><body><h1>智取大市：港股羊年唔估頂 - 晉佳</h1><p>晉佳化身港股大好友，認真講係近兩年未試過，對上一次已經係二○一二年八、九月，結果恒指由當時20000點左右，升到二○一三年一月嘅24000點。<br>今次小弟睇好後市，理由喺之前兩期已經有所提及，而家簡單歸納一次。第一，眼前欠缺重大負面因素；第二，恒指挑戰25000點，相比過往挑戰呢個關口時，今次市場氣氛係最審慎，反映市場未釋出購買力；第三，恒指圖靚，月線圖上升三角形阻力破關在即；第四，大市整體成交增加，動力充足；加埋第五，外圍股市技術走勢近期齊齊出現好轉迹象。<br>如果恒指破四年阻力位25000點嘅話，係咪只睇26000、27000咁簡單？呢個閣下自行判斷吧，小弟就唔估頂。滙控（005）業績遜預期，相信無阻大市強勢。講番近啲，新春期間中央冇出招放水，令到羊年第一日港股開市，早段曾經跌168點，當時有唔少即時財經新聞訪問財演，都估恒指噚日可能低收，但話口未完，恒指喺二十日線即刻見支持，去到下晝已經倒升，再次證明當市況理想之下，港股喺新春首日復市表現往往唔會令人失望。<br>港股現階段處於強勢多過弱勢，只不過A股一日未復市，港股成交都未到位，相信去到下星期，乜嘢師兄師弟放完假都歸晒位，大市應該有運行，甚至有機會強勢突破25000點。</p><p>天虹紡織似有計</p><p>港股可喜現象點只得個靚圖。由一月初至到二月中，港股多數日子係跌股多過升股，但由二月十二日開始，升跌股份比例就逐步改善，新春長假期之前已經連續五個交易日升股佔多數，只係噚日回一回氣，睇嚟無阻港股轉強，未來一個月內應該有唔錯嘅上升空間。<br>另外，大藍籌表現都相當硬淨。之前傳過合併嘅聯通（762）同中電信（728），曾經因為傳聞而急升，之後工信部否認咗傳聞，但係兩隻股而家仍高過傳聞之前水平，尤其隻聯通，日日橫行收陽燭，股價跌唔落。<br>至於中石化（386）同中石油（857）亦傳過合併，放完假暫時冇晒聲氣，股價理應急回，但噚日早市下跌之後，下晝跌幅收窄，全日只跌1%，表現都比預期好。大藍籌跌唔落，後市多數會升。二、三線股當中，最近有同戰友提起隻天虹紡織（2678），戰友第一時間回應，「近排棉花價格仲係好弱喎，得咩？」<br>老實講，美國棉花期貨每磅喺六十五美仙左右，處於近年低位，的確難以令人開胃。天虹紡織盈利雖受棉花價格影響大，但長遠持續擴充，管理層執行能力亦不俗，咁多年嚟收入一直維持增長，股價持續跑贏棉花價格，甚至有條件先棉花價格一步回升。最近天虹紡織做個大圓底，噚日第一日突破頸線，後市似乎有計。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>