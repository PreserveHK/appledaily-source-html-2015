<html><header><meta charset="utf-8"><title>每日一趣：官媒鬧微信紅包 - 李可強</title></header><body><h1>每日一趣：官媒鬧微信紅包 - 李可強</h1><p>「恭喜發財，紅包拿來！」今個春節，內地陷入電子紅包狂熱，單單喺除夕當日，騰訊（700）旗下微信就派咗十億個紅包，支付寶發出紅包數量二點四億個，數目驚人。但對於呢個充滿創意的全民參與運動，官媒反而大潑冷水。<br>新華社發文指，搶紅包正毀掉春節，人人抱着手機，不顧親情友情；又有官方專家指，網上搶紅包要交所得稅，又提醒網絡詐騙風險。<br>上述一幕，是否似曾相識？二○一三年餘額寶一出大受歡迎，但因為踩親銀行條尾，即刻受到官媒大肆評擊，又有各路專家走出來提示風險。春節紅包大受歡迎，騰訊、阿里巴巴之後一定會諗花款，喺其他大時大節照派，官媒迫不及待想封殺，證明真係對國企利益有好大衝擊。<br>搶紅包主要分兩種方式：一種是電商贊助派給用戶，一種是親友在微信或微博群互派，大家鬥快搶，既有意頭又有實惠，所以大受歡迎。以微信為例，如果按平均每封紅包五十元人仔計，成個春節恐怕有成千億流咗去騰訊賬戶，用於將來網購，銀行一定唔會鐘意。另外，內地而家興以派電子紅包，取代發春節短訊，中移動（941）恐怕亦成輸家，難怪噚日股價跌，騰訊股價大升。<br><br>李可強</p></body></html>