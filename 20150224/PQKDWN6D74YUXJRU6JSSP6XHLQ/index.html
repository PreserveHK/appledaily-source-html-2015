<html><header><meta charset="utf-8"><title>中環在線：金貿場開市　財神大派利是 - 李華華</title></header><body><h1>中環在線：<br>金貿場開市　財神大派利是 - 李華華</h1><p>金銀業貿易場亦都係喺噚日年初五開市，今年佢哋除咗邀請到財經事務及庫務局局長陳家強主持開市儀式，仲特登搵嚟貿易場候補理監事兼第一金嘅行政總裁（CEO）蘇裕斌扮財神。聽聞蘇裕斌喺自己公司都曾經粉墨登場扮財神，佢望落肥嘟嘟，扮財神夠晒有福氣喇！<br>貿易場噚日踏正九點叫第一口金，財神爺就即刻派元寶同利是，全場立即起哄，原來往年多數只係理事長派朱古力元寶，今年係第一次有財神派利是，每封廿蚊。華華見到唔少員工拎完再拎㖭，不過新年吖嘛，最緊要大家開心。理事長陳尚智都有派開工利是畀傳媒，金色利是封裏面係條「紅衫魚」，理事長出手果然夠闊綽！</p></body></html>