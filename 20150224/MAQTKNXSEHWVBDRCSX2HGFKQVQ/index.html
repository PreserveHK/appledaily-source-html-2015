<html><header><meta charset="utf-8"><title>鳩嗚乜乜乜：撈麵碗湯點樣食？</title></header><body><h1>鳩嗚乜乜乜：撈麵碗湯點樣食？</h1><p>撈麵，都會奉上一細碗湯（圖）。呢碗湯，成為同事之間嘅新春話題。「每夾一啖麵，都要浸一浸啲湯」、「唔係，將啲湯淋落去啲麵度，冇咁乾吖嘛」，同事阿川同大家七嘴八舌，呢個時候，好鍾意食嘢嘅Carmen好肯肯定咁講，「一乾三濕囉，咁都唔識」？大家立即Google乜嘢係一乾三濕，之後一齊扮麒麟撞佢。（大家自己Google吓就知佢同某人一樣，惡果係自招嘅。）</p><p>#食家：免食客鯁親</p><p>呢個時候，又係要費清請教專家。食家劉健威話，理由好簡單，碗湯係畀食客唔使鯁親嘅，因為撈麵比較乾，食多幾啖，就好易鯁親，所以飲啖湯潤番吓。<br>佢又話，如果直接倒啲湯落撈麵，或者放啲麵喺湯，「咁仲使乜食撈麵箒」，而且啲麵好易變腍，啲人食撈麵都係鍾意啲麵硬身啲，彈牙啲。佢仲話，講究嘅人連食湯麵，都唔鍾意啲麵太腍，好似以前雲吞麵叫細蓉，因為細細碗，湯少啲，啲麵冇咁易腍。<br>其實，碗麵係你嘅，你鍾意點食都得。如果你願意，你都可以相信網上嘅利瑪竇版、袁崇煥版、馬拉版解釋，但千奇唔好信一乾三濕，一切後果，費清絕不負責。</p><p>費清　 ＃要生計，也要生活 ＃毋忘初衷</p></body></html>