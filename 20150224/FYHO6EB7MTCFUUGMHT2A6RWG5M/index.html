<html><header><meta charset="utf-8"><title>七級偽術：孫郁標教落之PR三式 - 彭瑪莉</title></header><body><h1>七級偽術：孫郁標教落之PR三式 - 彭瑪莉</h1><p>老友兼行家J君最近請人，中型公司budget有限，但又不想請個剛畢業的港孩，以為登報時寫明要求應徵者須具備十二年以上相關工作經驗應該無死，心想做得十年以上者，即使未能獨當一面，也大概可以勝任超級老二吧。<br>怎知道履歷看來似模似樣的應徵者，一筆試就原形畢露，盡見底牌。英文麻麻已經預咗，但沒想過有這麼多「資深公關」，連中文也不過爾爾。Mary問：「真係連中文都好唔掂？J答話中文也不能算太差，只是做得公關，我總得要求你文字比其他行外人優勝吧，自己都寫到沙石處處、囉囉嗦嗦，你怎去做改下屬的新聞稿，你怎去「大」你的client？<br>旁邊的講師F也不禁慨嘆，今天新手公關，大概沒幾位做得齊當年孫郁標大姐教落的公關三大基本功。Mary沒跟過這位當年叱咤五台山的孫大姐，連忙問這三招是乜東東？<br>F話：孫大姐當年教佢請人要請寫得、搞活動細心、仲要有創意的。Mary 心諗，聽落簡單，但係要搵嗰三樣都高分的，絕對不易。Mary近年的解決方案是，能有一、兩個表現稍突出，已經要攬住，英文唔好？唉，最多請多個鬼佬坐鎮執頭執尾。太挑剔，半年請不到一個助理經理！<br>F講得興起，仲大爆佢interview學生的搞笑嘢。佢話問親應考學生做乜想讀PR，永遠無人話喜歡分析或寫作，十個有八個話自己鍾意同人溝通（即係鍾意講嘢同send WhatsApp），但當你問佢深入少少嘅問題，即刻食晒螺絲兼腦閉塞。我話阿F，你考未讀大學嘅學生咋，難為我們，interview十年工作經驗那些，都係咁上下咋，知冇？<br><br>彭瑪莉<br>mailto:marypang2015@gmail.com</p></body></html>