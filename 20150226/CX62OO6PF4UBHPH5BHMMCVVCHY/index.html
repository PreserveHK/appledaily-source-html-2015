<html><header><meta charset="utf-8"><title>每日一趣：土地查冊威力大 - 李可強</title></header><body><h1>每日一趣：土地查冊威力大 - 李可強</h1><p>內地《不動產登記條例》下個月開始生效，目前市場謠言滿天飛，有啲話冇影響，有啲話不少官員開始拋售手上所揸的二手樓，隨時令樓市大冧。睇番條例內容，條款唔算好辣，首先冇時間表，冇話到幾時，全國所有房產就一定要聯網；其次，亦都冇話如果房產唔登記，會有乜嘢處罰措施，對於揸住好多樓的貪官而言，可以話係冇牙老虎。<br>但掉番轉睇，中央特登冇時間表，等於給予官員逃生門，用一段時間處理手頭房產。如果官員醒水，一定會識做，靜靜雞出貨。避到一時，避唔到一世，房產信息全國聯網始終是大趨勢，房產是高價值資產，有幾年緩衝期亦好合理。<br>內地擁有多套房產官員，並非一定係貪官。內地以前有福利房、房改房，全部係阿爺福利，如果自己再置業投資，隨時有多幾層樓唔出奇。不過，一旦房產資訊好似香港土地查冊咁透明，官員第日就好難解畫，以其收入點解有咁多樓，可能惹禍。<br>內地最終係想做到類似香港土地查冊的制度，官員如果有好多樓在手，慢慢而家散貨一定是最理性選擇。貨源有幾多，冇可能會有統計數據。但對投資市場而言，有個咁大不明朗因素，已經死得。<br><br>李可強</p></body></html>