<html><header><meta charset="utf-8"><title>中環在線：「問題小股東」被噓 - 李華華</title></header><body><h1>中環在線：「問題小股東」被噓 - 李華華</h1><p>講起小股東，大家仲記唔記得「小小超」李澤楷旗下電盈（008）有位忠實小股東陳仲翔（Danny）呢？Danny每次去電盈股東會都有出位提問，好似叫電盈搵股神畢菲特入股，現場其他小股東通常拍晒手掌，就連小小超都認得佢。原來長實（001）都有一位積極提問嘅小股東，但係佢就唔多受其他小股東歡迎，仲搞到噓聲四起。<br>呢位阿叔噚日有三、四次忽然舉手企起身問問題，佢主要都係質疑長實、和黃（013）合併重組嘅換股方案，又想知道公司遷冊開曼群島嘅好處。佢問嘅問題雖然合理，但可能問得太過長氣，搞到其他小股東唔多滿意，唔少人坐喺座位嗰度𠵱𠵱噓噓，質疑佢想搞事，又叫呢位阿叔喺會後留底先至慢慢問，咪阻住大家開會。佢喺會後就急急腳走人了。</p></body></html>