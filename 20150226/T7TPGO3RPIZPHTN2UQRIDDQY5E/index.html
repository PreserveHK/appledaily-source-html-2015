<html><header><meta charset="utf-8"><title>中環在線：俾信銀睇中譚玉瑛撈埋銀行界 - 李華華</title></header><body><h1>中環在線：俾信銀睇中<br>譚玉瑛撈埋銀行界 - 李華華</h1><p>譚玉瑛姐姐冇做兒童節目後，依然有大把路數！今期佢就俾信銀國際睇中咗，邀請佢主持大約一小時嘅記者會，主題當然係同細蚊仔有關，介紹兒童理財戶口啦。<br>做慣主持嘅譚玉瑛姐姐當然冇怯場，簡單講幾句恭賀說話，就入正題。佢應該好少接財經相關嘅job，噚日見佢拎住叠貓紙，但完全冇食螺絲，果然經驗老到。<br>人哋成日話，細蚊仔同動物就最難搞，不過譚玉瑛姐姐一聲令下，話「望吓嗰邊，要笑吓喎」，兩位小朋友模特兒就即刻聽話對住鏡頭笑。佢指示大家要搭膊頭影相，大人、小朋友亦都好配合。<br>𠵱家越來越多銀行推出兒童理財產品，話唔埋譚玉瑛姐姐將會成為銀行之間嘅搶手貨，都說天冇絕人之路，一道門閂埋咗，可能有好多道窗打開都未定。</p></body></html>