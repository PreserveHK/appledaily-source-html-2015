<html><header><meta charset="utf-8"><title>異動空間：蓄勢大炒創板股 - 魏力</title></header><body><h1>異動空間：蓄勢大炒創板股 - 魏力</h1><p>早幾個月魏力換iPhone 6 Plus，跟聰明台續張新約每月貴咗舊幾水，仲得番6G要慳住使，其他台都差唔多，為咗加價巧立名目，取消限速plan，或者喪加行政費，點解加得咁狼？皆因PCCW收購CSL後，本港電訊市場已成寡頭壟斷，市民選擇減少，唯有硬食加幅，數碼通（315）、和電（215）齊創一年新高，香港電訊（6823）亦逼近高位，下輪升浪勢輪到電訊數碼（8336）。<br>電訊數碼屬創板股，去年五月配售上市，貨源極為歸邊但又從未大炒過，上市價一蚊，最高不過1.45元，現價（1.32元）樓上幾乎零蟹貨。查番CCASS，流通貨源得兩成，當中86%由首十家券商持有，真正街貨或僅一、二千萬元，電訊股大旺下熱錢一到股價舞起話咁易！<br>睇番業務方面，與香港電訊合營的SUN Mobile，上月低調推出高價新plan，並為低月費、無限數據的「學生plan」設限，用爆2GB後網速將降至128kb，如此龜速變相焗客轉貴plan，寡頭壟斷下呢招對APRU絕對有利，未來幾季業績隨時大爆發！<br><br>魏力<br> http://www.facebook.com/2012jason </p></body></html>