<html><header><meta charset="utf-8"><title>拍檔開騷易搵食克兒合體　9月攻紅館</title></header><body><h1>拍檔開騷易搵食<br>克兒合體　9月攻紅館</h1><p>雖然近年唱片市道一潭死水，好在仍有演唱會撐住樂壇，除韓國人氣偶像李敏鎬下月來港開騷外，樂壇教父顧嘉煇於五月舉行榮休演唱會，Twins和太極樂隊都各自開紀念騷，但最矚目還是容祖兒和李克勤首度攜手唱上紅館，「克兒」更搞噱頭在網上徵演唱會名，據知張學友、劉德華、郭富城、陳奕迅都紛紛入紙申請明年紅館期，各大天王爭崩頭搶黃金檔期開騷。</p><p>近年本地唱片市道持續低迷，幸好演唱會仍然撐得住，昨晚譚詠麟才完成十三場「銀河歲月四十載演唱會」紅館騷，接着有多位歌手排隊上紅館、亞洲博覽館、九展開騷，包括杜德偉、許志安、梁靜茹、林俊傑、蔡依林等，而韓國人氣偶像李敏鎬、美國格林美創作歌手Jason Mraz均於下月襲港開騷，不過最有噱頭還是英皇容祖兒和環球李克勤首度聯手開騷，兩間唱片公司雖然在頒獎禮上鬥餐死，但「克兒」就合作於今年九月唱上紅館。</p><p>圓十一年前約定</p><p>昨日「克兒」在facebook設專頁公佈開騷消息，兩人拍了一條搞笑短片擺上網，祖兒說：「其實我真係好擔心，好擔心要跳《舊歡如夢》。」克勤則說：「係咪要地獄式keep fit㗎？其實我唔使，我淨係舉大啲個胸就得。」iPad祖兒沒好氣說：「谷大個胸？我哋唔講呢啲嘅。」祖兒又說：「不過我哋組合叫乜嘢名，如果大家有乜意見又幾好嘅話，我哋會送你兩張……」克勤鬼馬說：「兩張左麟右李粥麵小廚嘅九折咭。」<br>兩人自十一年前合作拉闊音樂會後成為好友，更合唱《刻不容緩》，其後一直相約合作開紅館騷，去年六月祖兒生日會上兩人舊事重提，決定入紙紅館申請，結果順利攞到檔期，還在fb搞徵演唱會名，網民鬥發揮創意：「有祖知 無克衣」、「容左李」、「天李不容」。另周日祖兒和男友劉浩龍搭夜機到大阪補祝情人節，兩人在機艙內被網友拍照放上網。</p><p>樂壇教父顧嘉煇於五月舉行榮休演唱會，鄭少秋、汪明荃、葉麗儀、關菊英等演出外，還邀請祖兒、張敬軒、張智霖做嘉賓；詞人潘源良於六月開作品展，Twins攞到聖誕檔期開入行十五周年紀念騷，太極樂隊就舉行三十周年演唱會，而下月開騷的杜德偉訂新底褲演繹《脫掉》。</p><p>五月天未定場地</p><p>至於明年紅館騷，據知各大天王都虎視眈眈有意入紙搶檔期，消息指張學友計劃明年初開騷，劉德華和郭富城就爭聖誕跨年黃金檔期，陳奕迅就想在暑假開騷，夠晒精采。<br>此外，每年五月都來港開騷的台灣超人氣樂隊五月天，今年因申請不到紅館檔期，主辦機構特高娛樂考慮改在戶外舉行，昨記者向宣傳經理梁先生查詢最新情況，他回覆：「未確定。」<br>採訪：皓騫</p></body></html>