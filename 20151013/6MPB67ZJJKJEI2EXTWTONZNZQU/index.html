<html><header><meta charset="utf-8"><title>魚樂無窮：8億現金大茶飯 - 唐牛</title></header><body><h1>魚樂無窮：8億現金大茶飯 - 唐牛</h1><p>大股東增持手影權益披露日日見到，但透過配售大手增持，然後喺市場掃貨，則甚為少見，最近A8新媒體（800）大股東劉曉松，就用齊呢兩種方法儲貨，一副要貨唔要錢模樣。今年7月，集團宣佈向劉曉松發行6.8億股新股，作價0.57元，劉曉松持股由31%，躍升至超過五成，上月24日特別股東大會開綠燈後，劉曉松隨即再掃貨分別以平均價0.671及0.705元共買入300萬股，最新持股量達66.08%。<br>究竟劉先生有乜盤算？不妨從A8業務角度出發︰公司主打手機音樂及遊戲，盡攬互聯網及文化兩大熱炒範疇，夠晒噱頭，旗下多米音樂投資，多年前更獲華誼兄弟入股。雖然A8曾表示，會將多米音樂善價而沽，但掉番轉頭睇，集團早與內地綜合娛樂龍頭結緣，未來有合作絕非天荒夜談，需知近期影視股炒到飛天，市值僅14億嘅A8，只要沾上少少邊，足以炒到飛天。<br>再加少少想像力，A8批股後籌得3.9億，連同手頭現金4億，共有近8億可以大展拳腳，劉先生早着先機，將控權鞏固，話唔定就係為咗呢一步棋。近期股價拾級而上，更突破250日線，明顯由熊轉牛，一旦有資金殺到，要重演第二季炒上1.2元嘅好戲，唔係難事。<br><br>唐牛<br> https://www.facebook.com/tongcow88 </p></body></html>