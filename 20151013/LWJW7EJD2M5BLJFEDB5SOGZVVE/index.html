<html><header><meta charset="utf-8"><title>一個笑匠的誕生方東昇大起底</title></header><body><h1>一個笑匠的誕生<br>方東昇大起底</h1><p>想搞笑，觀眾會想起「星爺」周星馳，近年星爺產量不多，不過大家上周扭開電視，就會出現另一個同樣搞笑的「昇爺」——無綫新聞主播方東昇，此昇當然不同彼星，但他一反嚴肅形象，以搞笑手法主持資訊節目《世界零距離II》，觀眾笑爆肚皮吸收知識之餘，同時揭開他神隱的笑點，已離巢的新聞之花周嘉儀、黃紫盈和黃婉曼等更齊齊大爆昇爺絕密笑料。</p><p>平日出鏡老正到爆的無綫新聞主播方東昇，近日孖兩女主播黃曉瑩和陳沛珈主持資訊節目《世界零距離II》，該節目上周開始播出，先後介紹了南美法屬圭亞那、列支敦士登、委內瑞拉和開曼群島等幾個冷門國家，發掘當中鮮為人知的小秘密。方東昇大講爛gag增加資訊趣味，令觀眾看得輕鬆易明。</p><p>黃婉曼爆隨身孭打印機</p><p>從來新聞主播出鏡都給人嚴肅形象，但方東昇這次主持《世》卻大玩搞笑風格，僅播出五集，網友連日熱烈討論，還封方東昇做「昇爺」。這個來自新聞部的笑匠，原來鏡頭背後經常腦筋急轉彎，隨時隨地都有幽默感，已離巢的新聞之花周嘉儀、黃紫盈、黃婉曼、陳珍妮和新聞王子柳俊江昨日均異口同聲爆料，大起昇爺底。<br>當年同樣以跳脫口脗報告天氣的黃婉曼，大爆師兄私下愛講爛gag，她昨日在電話中說：「佢會㗎，東昇係我前輩，佢為人好風趣，做新聞好勤力，仲會做足功課，睇到呢個節目，完全係佢真性情，搞笑得嚟又帶出好多資訊畀大家。」黃婉曼表示當年離職，昇爺不忘送上爛gag勉勵：「佢知我轉去中移動雜誌，佢話：『恭喜我由一間巿值幾多錢公司，跳去另一間幾多幾多倍嘅大公司，前途無可限量』，佢嘅賀辭好風趣，至今都記得。」黃婉曼爆料昇爺的勤力史，她說：「我聽聞佢孭住嘅書包，裏邊有部打印機，方便隨時印出資料備用。」</p><p>黃紫盈：內容抵死又到位</p><p>新聞雙花黃紫盈和周嘉儀都非常欣賞昇爺才華，黃紫盈先說：「佢外表好似好嚴肅，但講嘢有內容好抵死，又到位，寫稿文字好活潑唔死板。其實《世》呢個節目好東昇，或者平時啲人睇新聞冇咁留意到。」黃紫盈大讚昇爺有智慧，深入淺出令觀眾消化資訊：「佢啲嘢唔係隨口噏，唔係廢話，句句到位，佢講笑，都唔會自己嘻嘻哈哈笑先，佢會皮笑肉不笑。」黃紫盈難忘昇爺傳她的搞笑短訊：「佢會叫我大姐前，大姐後，你會睇到笑咗先，佢仲會留言『有勞大姐』，我係妹妹啫，睇落好窩心。」</p><p>陳珍妮：佢鍾意玩食字</p><p>嘉儀BB昨亦指剛入職時早留意到昇爺愛用押韻風格，她說：「佢創出嚟，幾funny，佢轉數好快。」嘉儀BB細味《世》的內容有別傳統旅遊節目，她續說：「佢介紹幾個地方都唔係港人熟悉，除講飲食，仲會搵到當地僅有嘅華人做訪問，有娛樂有資訊，又有教育意味，拿揑好好。」而曾出位鬧爆無綫的前主播陳珍妮，她對昇爺最深印象是對方寫稿的風格：「佢鍾意玩食字。」柳俊江談舊拍檔說：「佢寫稿一定會諗，唔係就咁搬字過紙，我可以講好多新聞部同事其實都愛搞爛gag，有風趣一面。」對於被網友封為爆笑昇爺，昇爺昨透過WhatsApp回覆：「非常抱歉，由於公司規矩，不便接受訪問，請見諒，謝謝。」<br>昇爺主持的《世》，該節目上周平均收視有21點，約136萬名觀眾收看，昇爺發出的笑彈令收視對比上周的《活得健康嗎？》微升了1點，多吸納約64,000名觀眾。<br>採訪：劉敏</p><p>帶師妹遊世界</p><p>方東昇成功上位，被他形容為疑似淑女的兩位拍檔陳沛珈及黃曉瑩，其實都是記者出身，兩位更是方東昇的中大小師妹。其中黃曉瑩是11年加盟無綫做實習記者，陳沛珈則是12年開始擔任記者，兩人上一輯《世界零距離》已經跟方東昇四圍去，今輯最出位行為應該是在法屬圭亞那的女士之夜畀仔圍！</p></body></html>