<html><header><meta charset="utf-8"><title>隔牆有耳：四手合奏　四目交投曾浩輝、梁卓偉hehe彈琴 - 李八方</title></header><body><h1>隔牆有耳：四手合奏　四目交投<br>曾浩輝、梁卓偉hehe彈琴 - 李八方</h1><p>原來hehe呢個風潮，唔係佔領期間先帶起㗎！人稱神童輝嘅衞生防護中心前總監曾浩輝，噚日以香港社會醫學學院副院長身份，出席香港醫學專科學院傳媒午宴。久未露面嘅佢個樣無乜點變，依然孩子臉，唔少記者圍住佢風花說月，其間預告嚟緊會喺一個慈善音樂會表演鋼琴，更加憶述那些年，原來曾經同港大醫學院院長梁卓偉一齊彈同一個鋼琴，四手合奏、四目交投，嘩，八方聽完梗係笑佢兩位精英咁纏綿。</p><p>投資股票「三級燒傷」</p><p>原來早已係鋼琴高手嘅神童輝，嚟緊仲會考其中一種鋼琴演奏級。𠵱家無工一身輕嘅佢話呀，平日除咗行街睇戲食飯，都有好多搞作㗎，例如近期讀緊皮膚科文憑，佢話冇醫人太耐，想學番啲臨床醫學知識，亦會喺大學客串教書，加埋嚟緊要喺慈善音樂會表演彈琴，怕且都有排唔得閒。<br>近期股市插水，一向有投資股票嘅神童輝聲稱自己都有損手，仲要係三級燒傷；同枱嘅香港醫學專科學院主席李國棟就叫佢學吓災難應變，但係要預防災難就好難㗎嘞。嚟緊有新私家醫院落成，有記者問神童輝會唔會重出江湖？佢好謙咁話自己唔識做，都係得閒去吓旅行好啲。<br><br>李八方<br>mailto:pf_lee@appledaily.com</p></body></html>