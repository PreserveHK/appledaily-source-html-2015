<html><header><meta charset="utf-8"><title>有話兒：醉心演戲　怕變求其甘草陳國邦瀟灑出走</title></header><body><h1>有話兒：醉心演戲　怕變求其甘草<br>陳國邦瀟灑出走</h1><p>正如周星馳所講：「做人如果無夢想，同條鹹魚有乜分別？」入行26年的陳國邦，因為不想變成發黑發臭的一潭死水，日前向效力15年的無綫發公開信宣佈不再續約。阿邦不諱言今次可以如此灑脫作出決定，全因有個偉大老婆羅敏莊給予無限量支持，不論經濟上和精神上。阿邦說：「有個咁特別嘅人去支持我，呢條路行得特別開心。」成功男人背後總有個女人，有羅敏莊這位賢妻，阿邦其實已邁向成功一大步。<br>撰文：魯吉<br><br>陳國邦日前一封《給無綫電視的公開信》，宣佈結束他與無綫15年賓主關係，也道盡他工作上心路歷程。不少人大讚阿邦今次發公開信夠膽識，阿邦卻坦言今次決定，最大功臣其實是他結婚4年多的賢內助羅敏莊。<br>昨日接受本報專訪的阿邦說：「Mimi（羅敏莊）好偉大，有屋企人支持差好遠，好難得佢好支持我做鍾意嘅嘢，甚至去到生活層面、經濟上，我有咁嘅生活環境，好大部份係佢去唱歌做騷，經濟上係佢去支持。一個人搵幾多錢都要講際遇，簡單嚟講係你紅唔紅，佢好欣賞我、明白我，知我好用心工作、醉心演戲，唔介意我搵幾多錢返屋企。好多人都知，佢係我fans，主動追求我，有個咁特別嘅人去支持我，呢條路行得特別開心。」</p><p>離開娛圈揸的士</p><p>阿邦強調，今次選擇離開絕非一剎那衝動，他說：「今次我走，理由好簡單，我唔想喺創作生命裏面隨住年月磨滅，希望用我能力去換取做主角機會，我得到嘅讚賞好多，但機會越嚟越渺茫，好似一個打工仔心態，你唔想升職咩？我好難相信。」<br>2012年《大太監》彭三順角色令阿邦備受觀眾注目，但台慶頒獎禮最佳男配角，他卻敗於《巴不得媽媽…》中飾演蘇基的古明華，今次離開，彭三順事件會否是導火線？阿邦說：「唔係。呢個念頭06、07年仲大，對我傷害性仲大，我直情想放棄演藝事業，我想離開娛樂圈唔做戲，去揸的士或其他工作。但你問我當日事件，我真係唔記得。」<br>演技同樣受讚賞的許紹雄和劉江，其實也一直未有機會當男主角，若如阿邦公開信所講用能力換取主角，那他們豈非該一早離開大台？阿邦笑說：「佢哋可能過渡咗，或者冇呢個心態，呢個心態係一個唔好嘅心態，所以我選擇行開。」是否擔心繼續留在無綫會變甘草？阿邦說：「我繼續留喺度有兩個結果：第一，係我過渡到呢個心態，我遲啲可能會做陳老師，一個好好嘅綠葉、配角，但我過渡唔到，我就會變成一個『得啦，求其啦，收工啦！』嘅演員。我見過一啲咁嘅人，呢啲人畀我一個喪鐘，當然我見到劉老師（劉江）係一個好榜樣，但我唔知我會變成邊一個，所以變黑發臭唔係因為我留喺TVB而變成咁，係我怕變成一個趕住收工嘅人。」</p><p>演員有好多怨言</p><p>一個演員無論演技多好，也需要有好劇本發揮，但近年無綫劇集水準下降，就算他再努力也是徒然。對此阿邦說：「呢啲情況唔需要陳國邦去講，演員亦有好多怨言，我唔會喺呢度講TVB點，我會同佢哋會面時講。」原來阿邦日內會跟無綫高層相約見面傾談，他說：「佢同我講：『想同你坐低詳談。』無綫有佢哋嘅缺點，但呢個係我私人意見，加上我又唔係幕後，有啲問題我係睇唔到，如果我公開表達，只會引起爭執吵鬧，但我一定會同高層講，既然我選擇離開，我就可以暢所欲言，我好希望可以改善得到，令在職嘅藝員甚至幕後都能夠有個更好嘅工作環境。」會否回心轉意留低，阿邦謂一切仍是未知之數。<br>場地：香港沙田凱悅酒店<br>服裝：Decision Design</p><p>不愛拉關係　最愛靠邊站</p><p>陳國邦入行26年作風一向低調，每次出席記者會，他總喜靠邊站。阿邦笑說：「呢個係陳國邦一個缺陷，那怕我係第三、四線，好多時記者會啲主角、監製會同我講，叫我企埋中間影相，但我鍾意喺角色螢幕前去創作，我鍾意喺角色發光，但私底下我好迴避呢樣嘢。我唔識做一個藝人，喺訪問時，我比較偏向迴避，坦白講，唔通記者走埋嚟問我對彭三順角色有乜體會、你點去演繹？除非專訪！緋聞？我私生活一向好公開，呢方面我冇娛樂價值，冇娛樂價值自然冇我新聞。」<br>說到應酬或跟高層拉攏關係，阿邦坦言是他另一缺點：「人與人之間除咗工作之外，重要有好多交情，出去應酬同人搞好關係，係需要㗎，人際關係亦都係能力一部份，所以我話呢個係我缺點，我好迂腐，會覺得唔想靠關係，好矛盾嘅思想。」</p></body></html>