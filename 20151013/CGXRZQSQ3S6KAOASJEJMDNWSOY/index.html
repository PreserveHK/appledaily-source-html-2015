<html><header><meta charset="utf-8"><title>政壹花生友：經民聯話同政府你死我活 - 花生友</title></header><body><h1>政壹花生友：<br>經民聯話同政府你死我活 - 花生友</h1><p>政界盛傳明年嘅施政報告會提出取消強積金對沖機制，意味日後員工嘅長期服務金同埋遣散費唔可以喺強積金戶口入面攞，商界當然舉腳反對，而呢件事已發展成政治事件，平日事事支持政府嘅經民聯，既要代表商界又要支持政府，今次真係兩面不是人。<br>經民聯立法會議員梁君彥同林健鋒噚日同傳媒茶敍，一開聲當然係「反對、反對再反對」，梁君彥仲聲言要同政府「你死我活」，但經過一輪假設性問題挑戰後，兩人嘅反對力度即時降低。代表商界嘅林健鋒係行會成員，被問到政府若一意孤行，係咪辭咗行會咁型先？佢話呢個係猜測性問題，唔回應。</p><p>自由黨另起爐灶研MPF對沖</p><p>如果梁振英喺明年施政報告公佈話取消，經民聯7票會唔會喺施政報告「致謝議案」一如以往投支持票？定係唔投票話走咗去洗手間辦公先？如果條例草案上到嚟，支持定反對呢？兩人同稱到時先決定，因為仲有好長時間。有人問及CY若決定履行呢個選舉政綱，經民聯仲會唔會支持CY做特首呢？梁君彥話，家吓邊隻馬落場競選都未知，視乎未來發展，強調視乎參選特首嘅人對香港整體營商環境有冇影響。<br>經民聯喺支持政府方面任重道遠，不時鬧爆CY嘅自由黨對上述問題來得較經民聯撇脫，無後顧之憂，所以自由黨決定另起爐灶，自己搞反對取消強積金對沖平台，難怪經民聯搞七大商會平台，自由黨都唔加入啦。自由黨張宇人早前講過，擔心經民聯會轉軚，出賣中小企喎。<br><br>花生友<br>周二、四刊出</p></body></html>