<html><header><meta charset="utf-8"><title>隔牆有耳：改口風或選特首阿松：上帝安排 - 李八方</title></header><body><h1>隔牆有耳：改口風或選特首<br>阿松：上帝安排 - 李八方</h1><p>嚟緊嘅2017年特首選戰殺到埋身，梁振英連任行情開始被看淡，財政司司長曾俊華突然成大熱；可能CY弱勢係有利各路有心人表態，前財爺梁錦松亦喺呢個時候改口風，早前話暫時冇計劃參選嘅佢罕有接受多間傳媒訪問，身為基督徒嘅佢話喎，會將係咪參選交畀上帝安排。如果「安排」佢出選嘅係金手王習大帝，唔知佢又點睇？<br>阿松一直盛傳係2017年特首黑馬，佢早前多次話冇計劃參選，但又不時出席公開活動保持人氣喎。多間傳媒噚日則分別刊登佢嘅訪問，問到係咪選特首？佢唔再咁堅決喎，重申「我淨係話𠵱家冇計劃」。記住呀，佢話「𠵱家」咋，點解呢？</p><p>勸「有權的人」要謙卑</p><p>身為基督徒嘅阿松解釋，自己已經63歲，回望人生，「無一個重要的改變生命的事件是我自己計劃出來」，所以佢將選特首呢個人生咁重嘅決定，交畀上帝：「機會好多時是跳出來，信神的，就會說是上帝安排的……有些事，上帝要你做，即使你唔想，你一定逃不掉。」有花生友笑指，如果欽點佢嘅係有習大帝之稱嘅習近平主席；此帝雖則不同彼帝，唔知阿松又制唔制？<br>若然真係去馬，都需要洗底㗎，阿松訪問中亦主動重提當年偷步買車最後落台嘅事，佢承認自己有錯，但不忿當年竟然被指「貪錢」：「話我貪錢，有冇搞錯啊，大佬，我入政府之前一年幾千萬，當時人哋問我，我係咪減薪九成入政府，我話『唔係』，『唔係』係因為多過九成。」<br>至於當前嘅社會撕裂嚴重，阿松話源於各方都抱住「鬥爭哲學」，唔係你贏就我輸，不點名勸勉「有權的人」要學懂謙卑，小市民則要理解體諒政府的處境，「因為做政府唔易」。有權嘅人，唔知佢講緊邊個呢？<br><br>李八方<br>mailto:pf_lee@appledaily.com</p></body></html>