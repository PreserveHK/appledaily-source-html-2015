<html><header><meta charset="utf-8"><title>藝術交流到耶魯 - 左丁山</title></header><body><h1>藝術交流到耶魯 - 左丁山</h1><p>有藝術界朋友邀請左丁山去澳門參觀藝術展覽，因時間不合，多謝咯，唔去得。跟住上電腦，睇番放假時收到嘅電郵，其中有雅禮協會（Yale-China Association）通知，香港特區政府駐紐約經濟貿易辦事處合辦一個 HKETO-NY Arts Fellows（名額兩人），歡迎香港藝術家申請，截止日期係2015年9月12日，請上網搵詳情yalechina.org/artfellowship。獲選人士可獲六個月資助住在耶魯大學所在城市New Haven，與當地藝術家及耶魯教授交流，並憑此機會到紐約市領略、學習，係一個好難得嘅機會。藝術B二十幾年前在美國讀完MFA之後，曾經想到紐約「流浪」，過咗個零月就知道一人獨闖天下，太辛苦，雖然唔捨得紐約之藝術氣氛，仍然要提早回港。但如果有雅禮協會幫吓忙，又有個Fellowship名堂，咁又唔同咯喎，有志者請快快上網申請。<br>到美國交流當然要英文流利啦。香港大學社會科學研究中心得中央政策組資助，做咗一個「香港居民語言應用、語言能力及語言態度研究」，發現香港人對英文水平，自視過高，以為自己英文幾好，實際上就冇咁掂，但對於普通話就過份謙虛，測試表現勝於自評。咁有乜故事教訓呢？港大三位教授專家話，政府應該加強推廣簡體字及提升港人英文程度。<br>呢啲調查結論又係得啖笑，三位研究人員，兩位係外籍人，一位華裔來自新加坡，相信都係英文人，點駛佢地教香港人多學簡體字呀？英文就不需政府干預啦，香港學生過往自小在幼稚園就學英文，目前香港所有國際幼稚園都只用英語、普通話教學，粵語留番本地學券幼稚園用，因香港人最懂向錢看，知道在未來香港地搵食，英文第一，普通話第二，要等啲學者勸告以至政府適度干預喎，蚊瞓咯。<br>講到推廣簡體字，港大三位專家可能唔識讀本地名家容若嘅著作「簡化字尋根揭底」（次文化堂2015年一月初版），如果讀過，就知道簡化字/簡體字十分荒唐，維護中華文字文化者，不可不讀容若嘅著作。識得繁體字，好易識埋簡體字、識簡體字，未必懂得繁體字，香港家長要教導子女呢一點。</p></body></html>