<html><header><meta charset="utf-8"><title>隔牆有耳：「食生」女話食出靚樣 - 李八方</title></header><body><h1>隔牆有耳：<br>「食生」女話食出靚樣 - 李八方</h1><p>以為食齋好健康？其實「食生」先係新潮流。第二屆香港食生節將於10月2至4日舉行，到時會有食生奇蹟見證會、中醫西醫分享、南丫島遠足等，目的就係推廣食生文化。所謂食生，即係淨係食未經加熱或商業加工嘅素食，例如生果、蔬菜同埋果仁。</p><p>負責人周兆祥話，食物加熱後會流失酵素及營養，所以一定要生食先至健康，佢仲話全面生食可以令百病早癒、精力充沛，個人仲會變得樂觀積極。26歲嘅社工Joanne本來皮膚好差，佢話去年開始生食及曬太陽，個多月後問題大為改善，𠵱家可以素顏出街見人。跑開馬拉松嘅Iris就話，唔好以為做運動前一定要食肉食飯，因為生果裏嘅果糖其實都可以提供能量。食生節活動全部免費，大家上facebook搜尋「香港食生會」就可睇到詳情。</p></body></html>