<html><header><meta charset="utf-8"><title>洗米嫂fb狂晒恩愛照同老公黐到實</title></header><body><h1>洗米嫂fb狂晒恩愛照<br>同老公黐到實</h1><p>澳門賭業猛人兼太陽娛樂老闆周焯華（洗米華）前日為家中兩位公主一齊搞Party，分別係大女周梓潼（Virginia）生日同細女周善潼（Damiana）百日宴，大家前日有睇都知有幾豪啦。<br><br>完咗Party後，洗米嫂Heidi噚日就喺自己個facebook再洗版，貼咗大量前日生日P嘅相出嚟，大部份都係佢同啲親朋戚友影嘅合照，第二出鏡率高先到B女Damiana，當中當然包括佢同老公洗米華黐到實一實嘅恩愛合照喇。雖然洗米嫂已為人母，但佢心態仲好年輕，見佢坐喺旋轉木馬上，少女feel出晒嚟！<br><br>咁多合照當中，最深刻就係洗米嫂同許志安嘅合照，安仔係太陽娛樂旗下藝人，去恭喜老闆洗米華都好正路，不過可以同老闆娘咁貼面合照，應該好friend，唔會認錯佢係「杜生」啦！另外，鄭希怡（Yumiko）同老公梁學儲都有過去同洗米家公主慶祝。</p></body></html>