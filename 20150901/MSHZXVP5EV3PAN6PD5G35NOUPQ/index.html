<html><header><meta charset="utf-8"><title>政壹花生友：葉劉出閘機會被看低一線 - 花生友</title></header><body><h1>政壹花生友：<br>葉劉出閘機會被看低一線 - 花生友</h1><p>政治嘅嘢有時咁嚴肅咁沉重，若然政界中人有啲搞笑嘢畀大家笑吓輕輕鬆鬆吓，未必唔係好事吖。最近花生指數爆燈嘅政界中人，新民黨葉劉淑儀一定上榜啦，由自貼大腸照到被揭有疑似偷拍狂Eric Chan做助手，為政圈中人帶嚟唔少歡笑。<br>「嗰位Eric Chan好靚仔㗎？」花生友聽過N個政界中人咁樣問，由此可見佢哋對葉劉冇帶眼識人都幾疑惑。原來對唔少人嚟講，貼大腸照而自揭身份證號碼都係笑話一樁，但葉劉被揭重用一位身世咁複雜嘅人都唔知，反而令好多人奇怪，佢嘅眼光係咪有啲問題？如果連揀助手都揀成咁，他日若然做到特首，會唔會又揀咗啲騎呢怪出嚟？所以政界中人剝花生之餘，都提出唔少幾長遠嘅問題㗎。</p><p>上屆唔夠提名</p><p>之不過咁，政界花生友普遍相信葉劉最終出閘機會唔高，始終唔係一人一票，佢有幾多公務員支持都冇用，而且睇番上屆特首選舉，佢都一度四出攞提名爭入閘，但都係唔夠噃，有花生友話，「當時係葉劉最風光嘅時候，都唔夠人支持，何況佢呢一年又被麒麟撞，又幾次出事，人氣冇以前咁勁，唔信佢嘅提名多過舊時」。<br>但係如果真係叫到要撐，選委冇理由夠膽唔畀？一如梁振英，如果阿爺落柯打，花生友相信選委一定跪低。有現屆選委私下飲多兩杯如是說：「如果係咁，咪公開同人講：係支持中央先畀提名囉，擺明唔係個人意願，只係畀票阿爺，吹咩！」<br><br>花生友<br>周二、四刊出</p></body></html>