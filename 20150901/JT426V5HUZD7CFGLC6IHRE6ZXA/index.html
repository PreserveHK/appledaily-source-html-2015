<html><header><meta charset="utf-8"><title>隔牆有耳：民記議員被阻參選？ - 李八方</title></header><body><h1>隔牆有耳：<br>民記議員被阻參選？ - 李八方</h1><p>區議會選舉臨近，傳媒以及泛民政黨近期接連揭發唔少懷疑種票個案，噚日民建聯都唔執輸，開記招話選民登記有漏洞。佢哋搵咗職員睇過本選民登記冊，單係中西區就搵到至少119個問題個案，好似中西區市建局H18重建區居民已全數遷出，但登記冊上仍有19名選民登記，其餘個案仲包括「空中樓閣」，即係幢大廈明明得10層，但有人登記喺12樓，拆咗嘅大廈都仲有登記等等。</p><p>本身係立法會區議會界別嘅葉國謙仲話收到區議員投訴喺唔知情下俾人篡改選民登記資料，包括民記嘅荃灣區議員林琳（圖）同南區獨立議員林玉珍，兩人已報警。葉國謙質疑有人用旁門左道影響區議員參選資格喎。<br>講開懷疑種票，近日亦有報道踢爆中西區有安老院選民忽然較上屆激增3倍，而涉事院舍董事來自親中社團。葉國謙就話長者有權登記做選民，都好正常啫。</p></body></html>