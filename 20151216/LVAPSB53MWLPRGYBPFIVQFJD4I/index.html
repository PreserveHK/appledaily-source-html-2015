<html><header><meta charset="utf-8"><title>體壇拾趣：「風雲」細威破32年歷史</title></header><body><h1>體壇拾趣：「風雲」細威破32年歷史</h1><p>雖然網球壇一姐莎蓮娜俾人踢爆喺慈善長跑度出術「打的」，不過佢喺網球場嘅成就始終好威，仲啱啱獲《體育畫報》（Sports Illustrated）選為今年體壇風雲人物。34歲嘅細威今年打出53勝3負嘅佳績、奪得五個重要單打錦標、生涯第五度做年終一姐，獲獎真係當之無愧；佢更加係32年以嚟，第一位當選風雲人物嘅女子運動員㖭！</p></body></html>