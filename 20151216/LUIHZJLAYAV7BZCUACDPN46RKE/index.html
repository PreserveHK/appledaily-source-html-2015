<html><header><meta charset="utf-8"><title>上車真人SHOW最終回！80後Tony結局揭盅</title></header><body><h1>上車真人SHOW最終回！<br>80後Tony結局揭盅</h1><p>當初衰衝動，無做按揭預批就去買樓的Tony，驚過、喊過，又冇屋企人肯幫手，唔服輸嘅佢冷靜反思，雖然8月27日落大定，距離11月19日收樓上會日，介有兩個幾月時間。佢搵咗好多間銀行，都係叫佢搵擔保，出稅單。一張稅單，足以將佢由輸近半球，變成達成夢想做「真．業主」。佢預計9月尾、10月頭，應該可以有稅單，「點知一路上網CHECK又好，打電話去問又好，都話未出到稅單……<br><br>以為輸硬，做事堅持的佢打電話去稅局，「可唔可以快啲出到稅單比我，因為出唔到，我呢度（康盛花園）就撻訂撻40幾萬，好大鑊㗎啦！稅務局個主任都好好，佢話好啦，你呢個私人原因，都盡量幫你盡快搞掂啦！」 11月19日收樓，到10月31日，佢通知攝製隊「搞掂」，最終銀行批8成按揭，「搞掂果一刻，果下真係鬆嘅！」<br><br>經過三個月煎熬，終於達成30歲前做業主的夢想，入屋前百感交集，「人生太多呢啲咁嘅崎嶇路途，日日都有咁嘅不如意事，咁始終都要過。」入到屋，他好興奮四圍走，「唉，真係終於搞掂啦，但係又無話特別開心，終於唔使擔心呢樣，擔心嗰樣。」<br><br>不過收樓後先發現，單位有好多地方要執。佢話，睇樓當日，望到地磚新，裝修好曬鋁窗又新，覺得裝修好好，點知拎走晒啲傢俬，牆身天花都好殘舊。主人房牆身更加發現漏水，兼有個蟻竇。<br><br>第二日，我哋搵裝修師傅黎先生幫他睇單位，尤其是主人房牆身靠近浴室係咪漏水，「試過水，暫時睇唔到滲漏」，不過主人房冷氣機位附近牆身起泡，相信要重新批盪。<br><br>歷時近8個月，樓價已下調。當日Tony買入單位，實用495方呎，買入價382萬元，呎價7,717元。康盛花園交投疏落，6月、7月及8月分別錄1宗、 4宗及2宗成交，成交價由400萬元至480萬元不等，呎價介乎6,791元至8,889元。比較最新成交價，佢嘅買入價仍係近半年最低。但以呎價而言，比較6月份該宗呎價最平單位，為2座低層B室，實用589方呎，成交價400萬元，呎價6,791元，Tony買入的單位呎價則高約13.6%。<br><br>對於第一次入市，撞正樓市下調，佢話：「唔通話嘢嘢都低買高賣咩，咁你咪係神？係唔係先？你玩晒啦！樓市總有高低，喺你合適嘅時候，有能力嘅時候咪做。買樓目標完成咗，對我來講係過去，唔需要再為呢層樓，覺得開心死，下一個目標是三年內買第二層樓。」<br><br>記者︰陳家雄 吳美茸<br>攝影︰張柏基  楊柏賢 何柏佳 鍾偉德 黃耀興 朱家駿<br>剪片：RAY</p></body></html>