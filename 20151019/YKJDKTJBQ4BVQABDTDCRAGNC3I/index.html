<html><header><meta charset="utf-8"><title>受周子揚認愛拖累何傲兒失寵靠邊站</title></header><body><h1>受周子揚認愛拖累<br>何傲兒失寵靠邊站</h1><p>人稱「大少」的林建名昨日帶同旗下藝人戴夢夢、何傲兒及胡渭康等現身沙田馬場的仁濟盃活動，同場還有趙雅芝兒子黃愷傑、大少兩名女兒林煒珊及林煒珽等。未知是否周子揚早前公開認戀傲兒，令到她在大少心目中位置有影響，大少全程由契女戴夢夢蹺住手臂傍到實，而傲兒只是尾隨，影大合照更靠邊站，令人頓覺她「失寵」。<br>何傲兒接受訪問時大談馬經，她表示：「自己都會買吓，不過冇運，反而家姐聽到貼士會買吓，贏到幸運錢就會分番畀我。」之前周子揚被傳「閃上」無綫藝員「翻版唐詩詠」曹思詩，他為表清白終認與傲兒的戀人關係，更指「個心一直喺佢（何傲兒）度」，傲兒繼續迴避：「呢啲唔回應，寓工作於娛樂啦。」記者再追問男方已認定與她一齊，她依然不敢談戀情：「唔回應，今日心情好好，嚟食吓嘢，有得同大小姐慶祝生日。」</p><p>蔡加讚未知BB性別</p><p>同場的蔡加讚有馬匹「車神」出賽跑第三，他透露太太汪圓圓身孕已有四、五個月：「今胎胃口冇咁好，開始嗰時有嘔，佢上胎乜都食，今胎冇咁為食，醫生檢驗過話正常。」加讚表示未知BB性別：「未知，仔女都開心，同咗大女講佢做家姐，佢知媽咪有BB，不過唔知BB係乜。」加讚表示12月的結婚周年會留港慶祝：「唔心急飛，聖誕、新年都唔會飛。」<br>另外，黃愷傑表示有興趣做馬主：「不過遲啲先，養馬係浪費精神同金錢。」提到接拍陳欣健投資3.5億美元的中美合資電影《駝峰航線》，他表示正做準備工作：「為咗部戲睇多啲歷史做功課，歷史嘅嘢唔錯得，會同有經歷嘅人傾吓。」<br>採訪：譚倩宜<br>攝影：陳俊強</p></body></html>