<html><header><meta charset="utf-8"><title>一周三件：人保平絕內險 - 錢雋</title></header><body><h1>一周三件：<br>人保平絕內險 - 錢雋</h1><p>中再保（1508）招股，辣起內險。場內人保（1339）得單位數預測PE，唔只平絕內險，拍埋落環球行家度，人保PE，亦平咗近半！<br>場內專業評估，人保今年EPS 0.49港元，現價（4.18元）預測8.5倍PE，人保旗下財險（2328）今年預測10.9倍PE。其他內險股，至平係新華保險（1336），但都講緊9.76倍PE，最貴國壽（2628），預測14.6倍PE，人保足足折讓咗42%，亦平絕內險股。</p><p>單位數估值吸引</p><p>再放眼世界，全球產險/非主打壽險類企業，美國丘博保險預測16.4倍PE、美國旅行者保險，市值高達2,570億港元，巨無霸size，亦講緊11倍預測PE。又英國Hiscox 15倍預測PE、東京海上控股13.4倍，而全球財險同非壽險行家，平均預測16倍PE，人保係平咗近半！<br>再講，相對好多先進經濟體，內地嘅財產保險，仲有勁厚發展空間。以家居產險為例，2012年時，呢瓣規模，只係佔成個內地財險市場保費規模0.5%。又祖國報載資料，就算好似上海同北京等大城市，家陣家居產險投保率得7%，而歐美先進體所講投保率，係70%樓上！<br>業界估計，內地家居產險潛在市場達4億戶。諗到係，就算呢瓣中線投保率，只係先進體一半，以每戶區區三幾百元保費計數，保費規模都講緊幾百億元。人保大把好世界，仲有單位數PE買，勁吸引。<br>人保翻半番到6.27元計，預測PE先得12.8倍，都仲未追到環球行家平均16倍水位。保守啲，人保追番上財險近11倍PE，都講緊要升近30%，到5.4元。<br><br>錢雋<br>細價股專家<br>本欄逢周一、三、五刊出</p></body></html>