<html><header><meta charset="utf-8"><title>「一月下台論」引蛇出洞（添馬男） - 添馬男</title></header><body><h1>「一月下台論」引蛇出洞<br>（添馬男） - 添馬男</h1><p>689明年一月下台？有冇咁筍呀？<br>傳言歸傳言，如果單憑曾俊華「習握手」及曾鈺成受狙擊兩單相關事件，推斷689正受整治，實在太有想像力了。無論如何，689都會做到任期完為止，實情他已進入跛腳鴨末期，早走遲走對大局冇乜影響。如果真係要佢走，只要佢在明年初「自行宣佈」不角逐連任，其政治效果同提早下台冇分別，民意會開始向中間轉，社會對立氣氛會即時緩和，而北京的面子也保住。<br>周四答問大會郭榮鏗問佢會否承諾不角逐連任，本來一條極容易耍過去的提問，佢都要左閃右避，神情古怪，明眼人都睇得出有啲古怪。周六上電台就自爆現時冇計劃連任，呢一刻冇唔代表下一刻冇，佢有位走，但仍然要公開表態，恐怕是為周四補飛，正因為到目前為止，佢好想去馬但中央並未表態支持佢角逐，所以佢唔敢亂噏，由此可見，而家正係佢生死時刻，分分鐘今周上京就會收到最新指示。<br>對689而言，今後兩年時間能討好北京爭取連任的政治工程當然不是搞好民生，而是搞好選舉。四場選舉接踵而至，如果佢能夠將泛民打殘，令議席在立法會少過三分一，失去否決權，下屆就可以「翻叮」政改，而前哨戰就係今年底區選。日前立法會答問大會李慧琼同689扯貓尾，由民建聯成功爭取全城清潔運動，實際是聯合選舉工程，屆時建制派地區樁腳及候選人就會拍住林鄭一齊做掃街Show，一如政改Show翻版，但效果亦可能一樣適得其反，比對手及社運人士玩殘。如此明目張膽利用行政資源為政黨助選，相信689為博連任，計謀盡出。其實只要佢肯主動宣佈放棄連任，建制派就已掂過碌蔗，使鬼搞大龍鳳地區Show！</p><p>搞鬥爭為博中央支持</p><p>政改被否決後，為了令七一遊行倒梁聲勢降溫，於是擺出一派溫和姿態，主動撤回創科局撥款，又約見泛民及自由黨，聲稱要改善行政立法關係，其實早應睇出係「玩嘢」。果然七一後見遊行人數少過預期，於是立即要求財委會加會，重提創科局撥款申請，再次觸發拉布。佢任期如果得五年，仲搞乜鬼創科局，擺明為咗政治鬥爭。今後兩年，要通過實際政績去爭取民意及建制派支持，殊不容易，民生重大政策如標準工時、全民退保，跛腳鴨根本冇足夠政治能量去擺平不同利益，點可能在十幾個月內交到貨。至於建屋問題，已擺出一副「走數」格，一味諉過於人，指責地區議會、司法覆核、城規制度，扮無知好似今日先至接觸房屋問題。現在689連任只有一招，就係博中央支持，大石壓死蟹，重演當年中央掃除所有競爭者，篤定老董一人參選，而令中央押注，就只有搞政治鬥爭，製造矛盾。<br>一月bye bye傳言，應該是挺梁陣營放出來的「測試氣球」，睇建制派反應，邊個人伸個頭出來拍手掌，或者踩多腳。大家見到范太小心翼翼回應，表示如果只得一個候選人，就會支持梁振英。戴晒頭盔作回應，以范太老練手腕，點會睇唔穿一月下台係引蛇出洞之陽謀。<br><br>添馬男</p></body></html>