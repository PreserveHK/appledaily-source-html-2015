<html><header><meta charset="utf-8"><title>政壹花生友：港大退聯公投　有戲軌可尋？ - 花生友</title></header><body><h1>政壹花生友：<br>港大退聯公投　有戲軌可尋？ - 花生友</h1><p>雨傘運動中後期，激進行動派成日掛在口中嘅一句係「學聯不代表我」，力倡無大台、無大會，而呢個社運策略分歧，喺雨傘運動結束後仍然延續。一班被指係本土派、行動派嘅港大生，質疑學聯喺佔領期間未及時將行動升級，而且「世襲」大中華價值、意識形態單一等，要求港大學生會退聯，學界議論紛紛。<br>港大嘅退聯公投下月初就舉行。花生友聽聞，對比二○○六年退聯公投因為法定投票人數不足而失敗，呢次似乎有更多學生關注，相信投票率都夠，至於贊成退聯定係反對嘅較多？暫時冇一面倒形勢，但有學生質疑退聯派嘅理據。<br>話說退聯派話，港大學生會如果退出學聯，就可以喺學運圈更獨立自主，但有學運中人分析，學聯體制、架構等只係佢哋提出退聯「面個浸」原因，至於實際有乜目的？<br>呢位學運中人未同花生友明言，但叫支持嘅學生參詳吓民主黨喺二○一一年同二○一二年兩個選舉中被激進民主派狙擊嘅戲軌，或可參透一二。同埋佢話喎，中共一路以嚟開動國家機器想整頓大學學生會，而港大一向係學聯嘅中堅，如果今次退聯成功，學聯號召力大減，以後各有各做，力量分散。<br>但花生友喺佔領期間都聽到唔少關於學聯嘅批評，包括決策、行政亂，資訊唔夠透明等，退聯派確實係將呢啲流弊作為退聯要求，唔知港大嘅學生又buy唔buy？</p></body></html>