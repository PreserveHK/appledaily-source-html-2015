<html><header><meta charset="utf-8"><title>韋達騎輸畀雷神！搞到吳婉芳冇得威</title></header><body><h1>韋達騎輸畀雷神！<br>搞到吳婉芳冇得威</h1><p>練馬師大摩腸胃炎肚痾，本周二及周三冇落馬場督操，呢晚亦未有入場，不過佢老哥呢晚照樣贏馬，創出連勝六個賽日佳績。<br>第六場摩廐「活力歡騰」上仗跑谷草1800米三級賽一月盃，大熱倒灶輸頸位僅得第三，今勻睇準谷草有場105分上限二班1800米，此駒本身以104分上陣賺盡形勢，果然順利由雷神補中，獨贏有3.1倍，計落有啲超賠率。「活力歡騰」同時成為今季新一匹三捷馬，谷草1800米累積三戰兩冠一季，在百萬挑戰盃由34分一下子彈上49分，超越賽前以36分並列榜首之「帝聖神駒」同「喜喜寶」，在龍虎榜領先。<br>「活力歡騰」呢場比預期中冷，全賴由蔡明紹換韋達之東廐馬「喜蓮巨星」由頭熱到尾2.3倍，呢匹吳婉芳丈夫胡家驊的愛駒，沿途守第三位靚位，直路中段一度看似甚具良機，但韋達就係唔夠雷神硬淨，感覺韋達太柔，逼唔出大隻馬「喜蓮巨星」的爆炸力，結果擋唔住「活力歡騰」衝刺，在場的吳婉芳落力高聲嗌馬，還是嗌輸收場，樣子隨即顯得冇晒心機，胡家驊家族今季仲未拉過頭馬，而這場三、四名分別係「魅力星」及「牛精仔」。<br>「活力歡騰」馬主周祈銳指賽前有一定信心，只忌重磅，好彩馬兒頂得住，他相信愛駒仍有少許進步，期待日後在級際賽有好表現，目標是3月29日田草1800米三級賽精英碟。而對於「活力歡騰」已榮登百萬挑戰盃榜首，周祈銳笑言預咗稍後畀其他馬過頭，因為以「活力歡騰」目前評分，谷草冇乜合適路程再跑。</p></body></html>