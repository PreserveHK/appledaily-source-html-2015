<html><header><meta charset="utf-8"><title>亞視可成MBA個案 - 左丁山</title></header><body><h1>亞視可成MBA個案 - 左丁山</h1><p>星期一飯局，成個會所逼滿人，行路出入要講聲：「唔該，借借。」賓架T話銀行多數在20至26號出糧，糧頭就荷包鬆動啦，故此每每在呢個時候到會所開餐。做銀行就唔怕無糧出，而且出糧有早無遲，可憐亞洲電視就啱啱相反，出糧有遲冇早，仲要欠糧㖭，依家已經係2015年1月尾，2014年12月份薪水仲未支付俾員工，而且極有創意地將公司欠薪變為員工欠債，手段之精，真係令人拍案叫絕，創世界先河。<br>適逢張總自上海來港，特別嚟參加飯局見吓啲校友，於是問佢一句：「張總，你在大學教MBA，有冇亞視欠糧呢一招？」佢大笑曰：「甘拜下風，真係唔識，人生永遠有嘢學。」大學商學院應該及早收集亞視近十年發展史及股權變動資料，寫成一個管理個案，交俾MBA學生上堂討論分析，一定係精彩一課，因為劇情豐富，曲折奇情吖嘛，中間新舊股東因誤解而結合，因了解而分開，爾虞我詐，涉及中港台三地商界文化差距，作風各異，及北京與特區政府之政治考慮，係人生難得一見㗎。<br>賓架P話特區政府受中央囑咐，依法治港，但在亞視一役，完全無視法規，令人大惑不解。第一，根據勞工法，欠僱員薪水一個星期，已足以被僱員控告，第二，公司董事如明知公司冇錢，嚴重缺乏現金流，出唔到糧，而仍然讓公司經營下去，會違反公司法之fraudulent trading（欺詐貿易），可以被政府檢控。不過呢，特區政府勞工處、商務局對亞視事件似乎聽唔到，睇唔見，任由亞視董事會及管理層玩新招，究竟如何依法治港？做公司董事唔好以為幾過癮，公司如有公然違規等事，官府動真格追究起來，所有董事都會成為被告。更有甚者，亞視連牌照費都拖，欠逾千萬元，政府又唔追索，有此等事情發生，特區政府對電子傳媒直情失去規範力啦，如果敢膽唔向TVB、商台、新城、有線、NOW等續牌，全香港會嘩然，通訊管理局任由亞視踐踏，仲有膽去管其他電子傳媒？香港自稱法治之區，不幸發生亞視事件，完全披露咗政治影響行政之現實，有人在中央撐腰嘅話，香港商界管治形式可以不理㗎！</p></body></html>