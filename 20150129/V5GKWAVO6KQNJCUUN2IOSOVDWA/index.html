<html><header><meta charset="utf-8"><title>隔牆有耳：CY林鄭各自帶隊　梁班子離奇分兩團北上 - 李八方</title></header><body><h1>隔牆有耳：CY林鄭各自帶隊　<br>梁班子離奇分兩團北上 - 李八方</h1><p>佔領行動結束，梁班子又開始內交。梁特同政務司司長林鄭月娥，雙雙喺星期五分兩個團，帶埋過半數局長訪問內地，奇就奇在兩個團都係去深圳、兼且都會見深圳市委書記王榮。有政圈中人話奇怪，為乜去深圳都要分道揚鑣出發？而財政司司長曾俊華就要喺嗰日晏晝，留港做半日署理特首！</p><p>財爺做半日署理特首
</p><p>話說林鄭當日朝早仲係署理特首，下午則去深圳同深圳市市長許勤開深港合作會議，仲帶埋運輸及房屋局局長張炳良、民政事務局局長曾德成、食物及衞生局局長高永文、環境局局長黃錦星等。CY則喺同朝早去廣州同深圳，禮節性拜訪廣東省同深圳市主要領導，佢嘅代表團都唔少人，包括政制及內地事務局局長譚志源、教育局局長吳克儉、發展局局長陳茂波等。CY同林鄭離期間，鬍鬚曾下午坐陣做署理特首！<br>有政圈中人奇怪，為乜林鄭同CY要一齊去深圳、又一齊見深圳市委書記王榮，但要分兩個團？似乎仲搞到隨行局長都唔夠分，好似譚志源跟CY團、林鄭就只好帶政制及內地事務局常任秘書長張琼瑤隨行，估唔到CY連內訪都要同林鄭分得清清楚楚。<br>有官場中人話林鄭個會一早Plan好，至於CY為乜嘢同日出發，則係特首辦同內地安排！但佢都同意，如果夾好啲時間就好啲，尤其內地官場，幾時拜會點到香港話事？唔知做半日特首嘅鍵盤戰士鬍鬚曾，係咪會趁政府冇乜人時，靜靜哋寫blog以便周日用？<br><br> http://www.pf_lee@appledaily.com </p></body></html>