<html><header><meta charset="utf-8"><title>求驗客手記：踩碎謝四溫布萊夢茅王DC人神共憤</title></header><body><h1>求驗客手記：踩碎謝四溫布萊夢<br>茅王DC人神共憤</h1><p>周二英聯盃次回合賽事，車路士返主場再戰利物浦，九十分鐘法定時間入球欠奉，但火藥味就十足。車仔前鋒迪亞高哥斯達（DC）成為新一代英超茅王，今場波兩次踩落對手隻腳度，仲要係想收人山嗰隻。場波法定時間0:0賽和，兩回合計踢成1:1打和，車仔喺加時由伊雲洛域頂入奠勝殺入決賽。</p><p>踩人插眼球證冇表示</p><p>迪亞高哥斯達今季加盟車路士，入波能力真係冇得頂，但球品就麻麻地，唔少英超球迷都覺得佢有好多小動作同陰招。周二場波哥斯達嘅表現極具爭議性，佢竟然冇領紅牌踢足全場，我求大俠真係覺得幾意外！哥斯達喺十二分鐘同安利簡恩搶波，見對手跌咗喺地下，扮走去執波嗰陣，一腳踩落簡恩腳踭度，之後仲一臉無辜咁嘅樣。到五十七分鐘哥斯達又嚟料，佢同紅軍中堅史卡迪爾鬥法，殺入禁區俾後者快一步踢走個波，哥斯達乘勢繼續向前衝，跳一跳起再踩落史卡迪爾右腳度，睇番慢鏡都幾恐怖。到加時下半場，嗰陣車路士已經由伊雲洛域頭槌建功領先1:0，哥斯達畀俾軍隊長謝拉特搶咗個波兼食埋個位，就喺後面上下其手，又掃眼又拉跌謝四，呢吓雖然唔係收山腳，但仍然好粗野，搞到謝四躁晒，互有推撞下兩個都領黃牌。</p><p>摩帥炮轟傳媒玩針對</p><p>摩連奴賽後實行惡人先告狀。當地《天空電視》直播嘅評述員亨利同列納都話哥斯達應該拎紅牌，但摩帥就話佢哋玩針對：「《天空電視》以『犯罪』迪亞高哥斯達，令我好意外。一切純屬意外，佢只係衝向個波，咁啱對手攤喺地下箒。班專家坐喺度講波，大把錢收又冇壓力，但講波都要公平，評論要中肯。」<br>雖然贏波入決賽，但摩連奴仲要頭痕，一來未知英足總會唔會對哥斯達秋後算賬，二來法比加斯喺今仗受傷退下火線，周六英超大戰主場鬥曼城，最壞情況係神射手同助攻王都出唔到。<br>紅軍喺英聯盃出局，亦粉碎咗謝拉特想臨走前喺溫布萊球場贏番個冠軍嘅一半美夢；惟有喺英足盃再努力啦！</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>