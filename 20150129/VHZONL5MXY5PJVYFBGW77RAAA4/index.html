<html><header><meta charset="utf-8"><title>魚樂無窮：倍升股是怎樣煉成的 - 唐牛</title></header><body><h1>魚樂無窮：倍升股是怎樣煉成的 - 唐牛</h1><p>唐牛今日化身鄰居魏力，從異動空間搵好股，噚日升幅榜中，以升13%嘅雅天妮（789）質地最好，絕對係倍升股嘅好材料。點解咁有信心？簡單講吓公司背景︰雅天妮主要設計產銷配飾，擁有自家品牌，創辦人謝超群夫婦三年前是非不絕，有指謝超群患有精神病，又與妻子葉英琴反目，經過一輪擾攘後，由謝超群弟謝海州接管打理。公司隨即有一連串動作，先嚟大折讓八成供股，集資1.8億銀，然後出售紅磡兩個辦公室單位連停車場，以及CDM配飾業務，套現共五千萬，簡單幾個動作，已經有2.3億揸手。最吊詭係公司最新淨負債僅一千萬，完全唔似有咁龐大嘅資金需求，做咁多嘢想點？聰明嘅戰友腦海只會浮現兩粒字︰賣殼！<br>試想想，創辦人先後退下火線，業績每況愈下，易手係公司唯一出路，連環動作明顯為淨身。雅天妮最新市值3.2億，當中現金佔2.3億，嘩！殼價只值九千萬？原來早前供股有大手超額認購飛，令大股東供乾貨源如意算盤打唔響，成為市價未能反映真實價值嘅關鍵。不過， CCASS顯示本月中44%貨射咗落國泰君安，呢批貨肯定屬於大股東，無緣無故拎出嚟，你估謝生好似唐牛咁得閒咩，加上股價噚日突然起動，相信好事近了。呢鋪如果傾得成，用七億市值做目標，講緊要升1.2倍，留意仲未完全反映殼價㗎！<br><br>唐牛<br> https://www.facebook.com/tongcow88 </p></body></html>