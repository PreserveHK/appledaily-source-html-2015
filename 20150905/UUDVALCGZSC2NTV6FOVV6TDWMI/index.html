<html><header><meta charset="utf-8"><title>嫩口蔡國威：耐到冇印象亞視有新劇？14年前倉底貨出土</title></header><body><h1>嫩口蔡國威：耐到冇印象<br>亞視有新劇？14年前倉底貨出土</h1><p>【亞視倒數】<br>近年不斷滾筒式重播舊劇的亞視，終於有新劇推出？亞視近日於黃金時段首播一部講述戰後日本遺孤在中國生活的劇集《銘記歷史：大地遺孤》，由龐秋雁和蔡國威等主演。然而，這部「新劇」原來在14年前拍攝，屬「出土文物」，據悉因為亞視多番易手，令劇集一直被放倉底早被遺忘，至近日抗戰勝利70周年，始重見天日，對此蔡國威苦笑說：「遲係遲咗啲，遲咗14年！」龐秋雁亦驚嘆說：「亞視真係乜都做得出！」</p><p>剛過去的周一至周五晚8點半黃金時段，亞視推出一部講述戰後日本遺孤在中國生活的紀實劇《銘記歷史：大地遺孤》，聲言是為抗日戰爭勝利70周年誠意獻上。表面上，《大地遺孤》是一部首播新劇，但其實卻是被埋倉底14年的「文物」，當中絕大部份參與演出的演員如龐秋雁、陳寶轅、宗楊、謝雪心、冼灝英、「殭屍仔」張國權等，全都已經離開亞視，有份演出其中一單元的肥豹鍾慧寧更於去年墮樓身亡，獨剩蔡國威仍然留低；由於人面全非，又難怪劇集首播，亞視低調得未有進行任何宣傳。</p><p>趁抗戰勝利70年硬推
</p><p>據了解，原來亞視因多番易手，這部劇被存放倉底並被遺忘，現已過檔nowTV的《大地遺孤》監製賀志良昨說：「我喺亞視監製過《尋找他鄉的故事》，之後離開亞視自己搞製作。嗰時ATV又想要節目，反正我哋有呢啲個案古仔，所以就設計咗呢個docudrama（紀實電視劇），ATV外判畀我哋做。」<br>對於亞視遲了14年才推出，賀志良說：「我當年係封小平年代傾，好似拍完冇幾耐亞視就易手，可能易手之後有啲混亂，有人唔知道拍咗呢嚿嘢。」賀志良指早前跟亞視執行董事葉家寶聯絡，對方不知道有此劇集，獲悉後便決定趁抗戰勝利70周年這段時間內推出。<br>記者昨致電蔡國威，他亦忍不住笑說：「當年我好嫩口係嘛！好坦白講，唔記得有呢套劇存在。其實幾好吖，可以重見天日，遲係遲咗啲，遲咗14年，但好記得當年大家好畀心機去做，隔咗14年之後，見到好多周遭朋友同網上討論區朋友都話好睇，話好耐冇追亞視劇集，又話感動到眼濕濕。希望公司見到反應好，拿拿聲開番套劇集，唔好隔咗10幾年先有套劇集出現啦！」</p><p>龐秋雁：亞視乜都做得出
</p><p>當年主演劇中《班忠義與曾大媽》單元的龐秋雁，昨日極度驚訝說：「係咩？唔係嘛？好搞笑呀，竟然可以出街！亞視真係乜都做得出！呢個戲我由17歲做到67歲，對我嚟講幾有滿足感！呢個係我喺亞視最後拍嘅戲，雖然資源好少，但我都好畀心機去做。」<br>對於14年前劇集延至現在才播出，亞視發言人昨解釋：「因為節目上安排，所以一直未有播出，因為今年係抗戰勝利70周年，所以將相關節目播出。」其實《大地遺孤》先後到內地和日本拍攝外景，劇中本有多個單元故事，但亞視只抽選其中兩個單元播出，認真「嘥料」。<br>採訪：魯吉</p></body></html>