<html><header><meta charset="utf-8"><title>馮仁昭四圍超：城城拖實Moka　隔空啜啜上酒店 - 馮仁昭</title></header><body><h1>馮仁昭四圍超：<br>城城拖實Moka　隔空啜啜上酒店 - 馮仁昭</h1><p>年屆50歲的郭富城早排自爆戀淘寶嫩模方媛（Moka）後，外間反應似乎唔多睇好，搞到城城要密冚戀事，不過話晒今年係佢同新女過第一個聖誕，唔見當然講唔通，𠵱家忙緊喺上海拍攝《永不消逝的電波》嘅城城，就趁住呢個佳節，靜雞雞孖女友甜蜜拍拖。</p><p>食飯睇戲直落</p><p>早幾日有內地傳媒影到城城同戴住口罩嘅Moka，喺一間餐廳食飯撐枱腳，最初兩個喺餐廳只係顧住睇電話，冇乜交流，不過好戲原來在後頭，食飽飯，城城竟然當住女友面前，毫無避忌擘大個口撩牙，之後仲要隔住空氣同女友嚟嗰煙韌咀嘴，城城呢個冧樣你見過未？真係隔住個mon都感受到佢好愛好愛Moka囉！<br>之後兩個人街頭漫步，城城仲主動出擊同女友嚟個十指緊扣。而兩個人食飽飽仲有下場，就係城城晨早book定戲院包場冧女友。喺戲院嗰陣，Moka同城城雖然冇乜親密動作，但Moka就全程小鳥依人咁依偎喺城城膊頭。睇完戲食埋糖水到凌晨3點，佢哋就返咗城城下榻嘅酒店宿一宵。兩個人對足10幾粒鐘，飽晒！<br>撰文：馮仁昭</p></body></html>