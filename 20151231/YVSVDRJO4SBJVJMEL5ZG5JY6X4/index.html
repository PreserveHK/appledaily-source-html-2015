<html><header><meta charset="utf-8"><title>何家兄弟齊爆戀事猷亨認愛陳瀅　猷君貼相晒新歡</title></header><body><h1>何家兄弟齊爆戀事<br>猷亨認愛陳瀅　猷君貼相晒新歡</h1><p>賭王何鴻燊三、四房戀事多，四房大仔猷亨與「新一代宅男女神」陳瀅傳出緋聞兩個月，終於有新進展。有報道指二人蜜遊北海道過白色聖誕，更指陳瀅獲猷亨「包養」，已入住四太名下複式物業，猷亨昨日親認戀情護花「封盤」，激動指女友住豪宅絕對與他及何家無關。猷亨有宅男女神，猷君亦疑似有新戀情，他昨晚與新加坡富二代、西甲華倫西亞班主千金Kimmy Lim貼相傳情，戀事一單接一單。</p><p>賭王子女戀事多，甩拖不久的何超蓮被霍啟山及內地富二代劉根森力追，另一邊廂，四房的23歲大仔何猷亨亦有着落，昨日有報道影到他與26歲的「大台小花」、新一代宅男女神陳瀅拍拖，影到二人在北海道蜜遊返港，猷亨體貼管接送，更指他「包起」、「私有化」她入住九龍站君臨天下複式豪宅，皆因四太擁有此屋苑多個物業，而二人拍拖出入時，陳瀅都會戴上口罩防戀情曝光。</p><p>「讀書時已識」</p><p>據悉，猷亨與陳瀅的戀情已低調發展數月才曝光，他亦大方認愛，昨日回覆本報時，他爽快地認二人情侶關係：「係拍緊拖，大家都想低調，因為拍拖係私人事，我唔想影響對方嘅工作，唔想影響佢喺娛樂圈工作。」再問到二人戀事開始幾耐？猷亨表示：「唔使交代咁仔細，我哋係識咗好耐，喺外國讀書時已經識，係朋友介紹。」猷亨對於被報道指「包起」、「包養」字眼形容與女友關係，他激動表示：「絕對冇咁嘅事，十分唔尊重我同對方，我強調冇咁嘅事，人哋住嗰度同我冇關係，亦都同我屋企物業冇關係，佢住邊同我零關係，『包起』、『包養』唔係事實。」<br>之前屢傳猷亨與港姐劉佩玥拍過拖，更影到他買消夜探班，陳瀅與劉佩玥份屬好友，故女友被指撬牆腳奪愛，猷亨表示要再澄清：「我講咗好多次，澄清過，同佢（劉佩玥）不嬲都冇嘢，真係朋友關係，冇拍過拖。」身在加拿大的陳瀅獲猷亨確認女友身份，亦以電話回覆本報：「多謝關心，我哋係發展緊，希望將感情事低調處理，其他不實報道都唔想太多回應。」<br>另外，身在澳洲傾生意的四太，亦否認將名下物業給陳瀅入住：「我嗰度有好多物業，嗰啲大單位已經租晒出去，可以肯定講百分百冇呢件事，肯定冇，肯定作出嚟！」問到她有否見過陳瀅？她笑言：「我見過好多女仔，成班人，喺TVB同保良搞節目見過，個個都靚女，唔知你講邊個，可能係都唔定。」四太對於猷亨拍拖戀事，她明顯寬容表示：「點可以反對，仔女大咗都要拍拖。」相比之下，她多次公開指孻仔猷君與新加坡女子組合By2成員白緯玲的戀事，應以學業事業為重的口徑，四太明顯對陳瀅開綠燈。</p><p>四太開綠燈</p><p>猷亨是城中富二代筍盤，有豐厚百億身家賭王家族背景，畢業於倫敦大學國王學院工商管理，現幫四太打理地產生意，條件優越。他雖有多段緋聞，對上一次他公開認的戀情要數到2011年的富二代陳可欣，今次他為陳瀅「封盤」，應該對新戀情相當投入。<br>其實二人戀情已慢慢有迹可尋，二人在10月中已被影到在跑馬地撐枱腳，雖口口聲僅屬好友，而當時陳瀅出席活動時已承認有圈外追求者，日前與猷亨去北海道拍拖，更不時在Ig擺二人砌出的「愛的雪人」公仔及風景相，已感受到二人發展到熱戀階段。<br>採訪：唐如</p></body></html>