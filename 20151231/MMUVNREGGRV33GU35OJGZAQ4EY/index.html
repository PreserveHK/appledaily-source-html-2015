<html><header><meta charset="utf-8"><title>山水、福元哥上海哥前傳 - 鄧達智</title></header><body><h1>山水、福元哥上海哥前傳 - 鄧達智</h1><p>與人物無關，純粹以造型作為着眼點。<br>發仔哥正名不是周潤發，係吳山水，又名吋長（村長）。<br>《我愛扭紋柴》1992至今二十三年，過完今天即踏入二十四載，以今天緬懷前97幾乎一切人、事、物，高深點稱號：你我一體港燦前傳。<br>巿場不是潛力，而是實在食力。<br>空穴來風，怎會無因？<br>坊間炒個熱烘烘首推Do Do姐主演《表姐你好嘢》三部曲。92《家有喜事》加長版聽說趁農曆新年再發行推出。只要你是港燦，或在港產諸物浸淫成長，恭喜入會成功，得前97 DNA滋潤，得享抵死啜核文化神髓。<br>吋長吳山水、梁福元、上海仔有什麼共通點？<br>24年前，啊……差不多四分一個世紀，如果當年阿吋長共飛人（飛螢），如電影般描述，在錦田樹屋旁建蓋愛巢，製造幾個明日丁權擁有人，定已十幾廿歲，想必當造小鮮肉。<br>昨天那個發仔一頭既攣且鬆近鵝公頭，是否今天福元哥的招牌8號風波獨一無二髮型前傳？<br>還是180度轉變，改剪個細滑得風中飛起、標準上海哥冬菇頭？<br>24年前格子恤衫配牛仔褲踢對人字拖、躝癱造型吳山水，會轉移着裝品味成為白色獵裝福元哥？還是學上海哥保留白色、套套剪裁得體、製作高雅中山裝？<br>24年過去，香港變得快要離地，品味自然不少提升。身份會進步，牛屎飛村長怎合時宜？<br>至低限度也要撈個鄉事，配套整個風景熱熱鬧鬧，㷫㷫烚烚與我城當下同步並進。</p></body></html>