<html><header><meta charset="utf-8"><title>女神tea time：學懂幾時要止賺 - Fifi</title></header><body><h1>女神tea time：學懂幾時要止賺 - Fifi</h1><p>2015年嘅股市，試過牛氣沖天「大時代」，亦試過股災的「一沉百踩」。上半年贏得係多，但下半年亦輸咁一截。好彩嘅，全年總結都係贏錢，最灰係興奮過後發現白做，甚至輸凸收場。所以，今年上嘅最重要一課係，要識得止賺。正所謂上帝要你滅亡，必先令你瘋狂，見到全民皆股，對炒股陷入狂熱狀態，加上持倉高位回調一成，就要知道上帝畀啟示你：係時候識得take profit保平安。<br>今年港股有好多變化，最明顯就係A股化。試過全人類齋炒國策，又試過純炒消息，本來鍾意睇基本因素嘅港股股民，突然全部變大媽，業績、PE統統不理，只要有概念就OK。明年港股相信淪內地「提款機」情況繼續，A股化只會越來越嚴重。<br>今年最後一推係國華（370），呢隻股曾停牌多月，諗住配股引資54億元入中融，但被港交所以現金公司為由而不獲復牌，最後以3.56億元先獲通過。每股0.18元發行20億新股，佔擴股後27.53%。國華最新將以1,000萬元售煤業股權，完成出售後不再從事煤炭業務，明顯部署易主變身。圖表出現旗型待破格局，可小注一博，話唔定會收到新年禮物。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>