<html><header><meta charset="utf-8"><title>退保角力 - 左丁山</title></header><body><h1>退保角力 - 左丁山</h1><p>呢兩日本欄講大官林鄭月娥罵周永新關於退保研究一事，老友地產A閱後來電話：「喂，林鄭其實係鬧佢嘅老師噃，我在港大讀法律之時，女朋友係讀社工嘅，上過周永新嘅堂，嗰陣周永新應該係講師（lecturer），同樣修讀社工嘅有一位同學叫做Carrie Cheng，照計Carrie都有take過周永新嘅course。現在鄭同學變咗林太，乜咁唔俾面周老師呀！」<br>林鄭是否周永新學生，有待證實，因為地產A未確實知道她是否上過他的課。若論資排輩，周永新當然係林鄭嘅師長輩啦。<br>獅子山學會王弼即將在鰂魚涌開辦「奧國經濟學院」，與各界朋友研讀奧地利經濟學派（Austrian School，即發揚古典市場經濟學說之經濟學流派），忙碌籌備之餘，與左丁山談及今次嘅退休保障諮詢。幾年前佢與施永青一同出席論壇，反對全民退保，與黃洪及蔡海偉兩人舌戰一番。現在又試砌過嘞，施永青在am 730專欄明刀明槍反對全民退保，講：「香港的大學生連畢業後要還自己花掉的貸款也不願意，怎可想像他們肯為上一代的養老需要作承擔？自己父母也不肯養的人會『老吾老以及人之老』嗎？」<br>施老闆火氣十足，王弼就話林鄭鬧完之後就由圓滑油條張建宗局長出嚟降溫，話八萬元資產上限有商量空間，那邊廂周永新不贊成較年青學者杯葛退保諮詢，大有主張「袋住先」之勢，再加上社聯行政總裁蔡海偉拋出一百萬元資產上限建議，故此王弼話：「睇怕就係全民退保一定冇行，有限度向長者派錢就有得傾。政府開價八萬，社工還價一百萬，黃洪話不參與諮詢，周永新話應該傾落去。你諗深一層，就明白政府玩一硬一軟，社工亦然，兩個硬嘅要拉倒（林鄭、黃洪），兩個軟嘅（張建宗、周永新）主張慢慢傾，中間派蔡海偉就還價，或者中間落墨，大家同意資產審查上限係三四十萬元嘅話，就可以將退保呢塊蛋糕送入焗爐（立法會）焗熟嘞，至於立法會議員點諗，到時先至諗，梁振英政府算係交咗差，蛋糕焗不熟，咪賴晒啲唔贊成嘅議員囉。」王弼似乎識編劇本，但又似層層，冇乜可駁斥之處。<br>橫睇掂睇啲政府數字，全民退保必不會推行，有限度扶貧式退保就無所謂，如果社工界唔收貨，一拍兩散正中梁振英林鄭下懷。</p></body></html>