<html><header><meta charset="utf-8"><title>中環在線：2015財經風頭躉　細劉仔跑出 - 李華華</title></header><body><h1>中環在線：<br>2015財經風頭躉　細劉仔跑出 - 李華華</h1><p>轉眼就到2015年最後一日，循例都要回顧今年財經界嘅特別人物，要數最搶鏡嘅人物肯定係新晉型仔富二代、劉鑾鴻兒子劉今晨；因「細價樓爆煲論」而人氣急升嘅湯文亮最爆；新股上市儀式就搵來金嗓子（6896）霸氣老闆娘，仲有娘爆趙薇；全年好多人玩嘅肯定包括selfie喇。</p><p>身高6呎　劉今晨似明星</p><p>【今年我至型】 <br>近年大家越來越留意富二、三代係何許人，好鍾意八卦佢哋嘅外型、學歷、有冇另一半之類，唔少已經加入家族企業工作，準備接班，今年引來最多中環人談論嘅，非利福國際（1212）老闆劉鑾鴻（細劉）位公子劉今晨莫屬。<br>26歲嘅劉今晨自小喺外國讀書，2011年畢業於美國哥倫比亞大學，修讀藝術歷史，曾經回港喺摩根大通工作兩年，𠵱家又喺美國讀書。身高足足有6呎嘅佢，外形黑黑實實，酷似吳嘉龍、鄭嘉穎等男藝人。佢祖母劉葉淑婉今年初辭世，佢回港奔喪，大家因而見到佢真人。<br><br>李華華<br>mailto:LiWaWa@AppleDaily.com</p></body></html>