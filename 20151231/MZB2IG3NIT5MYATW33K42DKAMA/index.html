<html><header><meta charset="utf-8"><title>這個畫面不常見！慌死人唔知你大搏殺咩</title></header><body><h1>這個畫面不常見！<br>慌死人唔知你大搏殺咩</h1><p>這天排位朝晨課，最積極的練馬師，毫無疑問是姚本輝。清晨時份天氣寒冷，大部份廐主都留在烽火台睇馬便算，但姚本輝卻在室外四圍走，穿梭馬場不同地方，監督旗下戰馬的操練情況，好似喺機坪睇「包裝奔馳」、「迫擊炮」，又到馬房閘口，等「踏雪無痕」、「崇山寶」操完返嚟，觀察啲馬嘅神態，成朝都忙個不停。<br>姚本輝咁認真，當然冇死錯人啦。元旦沙田賽事佢出馬九匹之多，大部份具有實力，擺明一早部署好今戰大搏殺，加上今朝的動態，可謂盡露手影。<br>各駒中，角逐華商會挑戰盃的「包裝奔馳」有幾勁毋須多講。而出戰第四場四班1400米之「踏雪無痕」亦是頭馬希望所在。上仗配黎海榮喺同程得亞軍，只輸頸位畀「揮闖」，拼後榮仔好畀心機操練，本周一親試草地之後，今朝連內圈踱步亦不假手於人，而操之前佢同姚本輝喺機坪摸黑傾咗好耐，睇嚟佢哋兩個都對「踏雪無痕」今戰充滿期待，唔使問一定砌盡，力求為隻馬補中。</p></body></html>