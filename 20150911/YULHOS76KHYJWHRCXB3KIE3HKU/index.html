<html><header><meta charset="utf-8"><title>巨肚盈盈隨時生得細女個樣似大女？</title></header><body><h1>巨肚盈盈隨時生得<br>細女個樣似大女？</h1><p>湯盈盈今個月底就生第二胎，話晒盈盈同老公錢嘉樂2012年結婚，話咁快就三年抱兩，目前有咗9個月嘅盈盈，雖然陀住個巨肚，不過，照顧大女錢凱晴(Alyssa)亦親力親為。<br><br>昨日有周刊指，盈盈今胎堅持要順產生B，老公錢嘉樂亦趕住完成工作，就全心陪產，兼陪老婆入產房剪臍帶，報道又指，錢嘉樂早前同老婆去照超聲波，想睇吓細女個樣，發現細妹同家姐凱晴都幾似樣，即係似爸爸錢嘉樂多啲!<br><br>報道上周六影到盈盈同Alyssa去培僑中學游水，未入學校大門之前，囡囡Alyssa要媽咪抱，盈盈亦一手抱起超過30磅嘅囡囡，原來盈盈陀B都重咗成50幾磅，唔怪之得咁好力，盛傳盈盈早前去睇產前檢查，醫生已經叫過盈盈要控制體重，如果胎兒超過8磅，媽咪順產會比較辛苦。<br><br>據知情者講，盈盈唔止陀第二胎冇戒口，鍾意食咩就食咩，盈盈陀B六個月已經比正常孕婦重咗30幾磅，報道又話盈盈上個月去做產檢，醫院有提議開刀，因為BB體重比較重，而頭圍又比較大，不過，盈盈仍然堅持順產，認為咁對BB係最好，其實囡囡Alyssa出世都有成七磅三，估計細女隨時重過家姐。<br><br>周刊都問過盈盈，佢都話今胎好大隻，又指醫生講BB個頭已經轉咗，胎位好低，隨時生得。目前盈盈嘅父母已經由加拿大返咗嚟香港，幫手湊孫，盈盈亦搵咗陪月，請多一個外傭，歡迎錢家二公主出世!</p></body></html>