<html><header><meta charset="utf-8"><title>落選亞姐陳沛鈺爆亞視逼見客過夜</title></header><body><h1>落選亞姐陳沛鈺<br>爆亞視逼見客過夜</h1><p>【ATV告急之陪客風波】亞視不但拖欠員工薪金，性向成疑的投資者王征還連環被男藝人爆大鑊指受到他騷擾，離巢亞姐顏子菲則數臭亞視要陪客。昨又有應屆落選亞姐陳沛鈺指去年約滿後，仍接到亞視藝員科同事來電要她翌日到清遠陪客，陳沛鈺昨直言幸好走得快，現跟契媽黃夏蕙搵食。<br>陳沛鈺昨在電話中說：「上月廿九日藝員科有人打嚟叫我第二日返清遠，過一晚夜，返去見客，行程係叫我哋當日化好妝、set埋頭等客請食飯，不過我見奇怪推咗，藝員科見我話唔去，態度好差，後來我解釋自己冇約。」陳沛鈺揶揄王征不知所謂，她說：「好彩冇簽，我𠵱家同契媽黃夏蕙一樣簽咗小肥豬（Simon）。」亞視執行董事葉家寶昨在大埔否認：「『陪客』呢個字眼好敏感，總之所有活動都係經公司安排，係贊助商活動，有藝員科同事同行，絕對唔係陪客。如果見到席上有唔應該情況發生，同事會阻止。」</p><p>戴后冠易認人</p><p>據知亞視經常借活動為由，召集亞姐返內地，實際上是暗中給客戶「選角」，亞姐本身沒有知名度，所以見客時會戴上后冠才往飯局。<br>一批亞姐前年到衡水賽區出席活動時，相中竟然發現落選亞姐頭上都戴有得獎后冠，跟亞視已解約的筱靖當日也有在場，她昨日提到亞姐被迫陪客說：「本來我係去做主持，佢哋之後同贊助商去食飯，啲高層話一定要去。我係落選，嗰日仲有另一個落選女仔，高層預備咗后冠我哋戴，我就話咁樣做好核突，名不正言不順，佢哋就話：『你估你哋好有名呀！你唔戴后冠，佢鬼知你係乜水，你戴后冠人哋先知你係亞姐。』之後我先聽到係叫班女仔湊夠人數，啲內地客鍾意見到三甲佳麗有名銜。聽啲師妹講，有啲女仔活動當晚唔見咗人，客戶睇中邊一個，就叫佢哋私下傾。」<br>採訪：舒娜、劉敏</p></body></html>