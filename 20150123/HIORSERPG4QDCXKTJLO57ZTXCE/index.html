<html><header><meta charset="utf-8"><title>職場慧眼：勞而不獲冇天理 - 張慧敏</title></header><body><h1>職場慧眼：勞而不獲冇天理 - 張慧敏</h1><p>這是出自已故亞視馬評人董驃先生的金句。今日仍在亞視工作的員工，點滴在心頭！<br>打工仔日夜辛勞先工作後才有糧出，一家大細要開飯，除了開門七件事還有水電煤雜費開支少個錢都過不了日子，還未計有父母及化骨龍要養的種種使費，公司準時出糧，是最基本的了吧？拖來拖去拖了幾個月，夠膽死亂作承諾亂開空頭支票，員工不是個個有條件等或者幾百萬未開頭，亞視人工有幾高通行都知，教做員工的多為難？結果一次又一次食言自打嘴巴，員工失望事小着急事大，該如何向家人業主銀行交代，幾時有錢畀及還是好？靠銀行貸款靠信用卡透支頂住？莫講逾期不還要罰的息，那息口之高本來就不是講玩的，糧未出經已不見了一大截。問親朋戚友借住先不過次次答應幾時有得還結果都冇，人格誠信都賠上，幾陰功？<br>塘邊鶴當然易做，辭職去勞工處提告講得輕鬆，行業現時又有幾好景？不知要等幾耐才能找到新工一樣忐忑惶恐，前景一樣堪虞。我只是不明白勞工處的冷靜，法例被公然破壞被亞視明剃眼眉，局長居然可以和亞視阿高層同台好相見，打工仔死心吧！再怎麼求都不會有福。事到如今，只能怪自己當初，明知亞視仆依然前仆後繼入來做。<br>不過我相信員工不會一殼眼淚，因為這些年來低處未見低，甚麼血汗淚都應該流乾了吧？<br>其實除了員工，受害的還有亞視的供應商們，最逼切的員工薪水都拿不出來，其他數會有得找至出奇！員工尚且有破欠賠償可申請，供應商血本無歸白做不特止，一樣要錢出糧兼找數，苦不堪言有苦自己知，我只能寄予無限同情！<br>所以話，幾時都係止蝕最艱難！<br><br>張慧敏<br> http://www.facebook.com/HKcareerdoctor </p></body></html>