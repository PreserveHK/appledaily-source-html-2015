<html><header><meta charset="utf-8"><title>我主場：楊英偉被迫轉型「諗起忍唔住喊」</title></header><body><h1>我主場：楊英偉被迫轉型<br>「諗起忍唔住喊」</h1><p>【維基解密之黯然離場】「我哋呢個年紀嘅演員，記到台詞同埋可以演唔同角色，慳到錄影廠時間，又可以教到新人，係好值得繼續有工作。我唔知係咪生不逢時，以前演員好受尊重，但係我𠵱家唔知仲有冇得拍。」一段簡單的對話，道盡不少資深演員的心聲。入行超過廿年，經歷過電視圈興衰的楊英偉，前年毅然離開無綫，轉投港視，以為可以在事業上有新衝擊，港視發牌夢落空，變相令這類多功能演員黯然離場，英偉直言：「諗起都忍唔住喊！」<br>撰文：何慧斯<br><br>曾經因為《真情》林木川一角而被人認識的楊英偉，當日木川並未有為他帶來更好的機會，雖然拍過超過五十套電視劇，更畢業於浸會大學兼香港演藝學院，可惜不單止未見有發揮機會，甚至試過拍只有一句對白的戲，他說：「第一日入行，見到啲前輩，做咗好多年都擔心份合約會點，夠唔夠騷，原來唔夠騷要還，我慶幸冇試過唔夠騷，因為我乜都做，試過連士兵甲得一句對白都做。」他續說：「嗰次係《巾幗梟雄》做郭鋒啲士兵，連鄧萃雯都問我點解要做？我咪話佢畀通告我咪做，好過到時人哋叫你還騷，過唔到自己嗰關都要過，因為如果你唔夠騷，唔單止要還，可能連將來續約嗰陣可能會CUT騷，你寧願低低地跌鋪抑或冇糧出？我寧願低低地跌鋪。」</p><p>「𠵱家最慘係冇得做」</p><p>楊英偉更有感而發地說：「我自己有時諗，以我當時嘅學歷，三十年前大學畢業，真係做乜都得，我有好多同學，做到警司、校長，有啲喺懲教署好高級，我唔係話要以職級同收入去分，只係有咁嘅料，但係做到啲乜嘢出嚟？做演員要面對好多嘢，唔一定要紅，不過起碼要有得做，𠵱家最慘係唔止我，係好多人都冇得做，嗰個情況唔係話你有冇知名度、有冇料，又唔係話個市場唔需要，又有人肯投資，只係政府鍊住呢樣嘢。」<br>言談間楊英偉更忽發奇想地說：「我真係想去申請，將拍港劇嘅演員，申請列入非物質文化遺產。我好覺得可能過咗十年、二十年，擔心港劇未有得繼續，譬如話王維基唔會再有牌，可能佢唔搞，呢啲又冇得怪佢，揼咗咁多錢都攞唔到個牌，TVB冇得好講，唔係話覺得佢唔好，但係始終一台獨大，冇咗競爭，好似有少少失咗方向，將來TVB繼續行落去，可能變咗係內地畀劇你播，整吓整吓兩線都係播內地劇，我哋同內地任何一個地方冇分別，我唔係陰謀論，只係大勢所趨，對領導人嚟講，唔覺得係乜嘢一回事，但係對拍港劇演員嚟講，係冇咗飯碗，冇咗出路，甚至冇咗呢個幾獨特嘅藝術方式，有時夜晚諗諗吓都會喊。」</p><p>轉型做飲食節目</p><p>在拍攝期間，英偉主動表示要表演一段默劇，最初他未有提及內容，不過看了一會便感受這個演員被困在一個困境，苦找不到出路，正好印證了目前的境況，在這不明朗的因素下，英偉坦言被迫轉型，他說：「我哋呢個年紀嘅演員，記到台詞同埋可以演唔同角色，慳到錄影廠時間，又可以教到新人，係好值得繼續有工作。我唔知係咪生不逢時，以前演員好受尊重，但係我𠵱家唔知仲有冇得拍，我同港視嘅約去到十一月完，你問我收唔收人工都好，可以簽散，𠵱家都開始轉型做飲食節目同搞飲食團，亦都有自己嘅製作公司，雖然個人經濟冇問題，但係感受真係好難受，試過夜晚諗諗吓都忍唔住喊。至於最終會否黯然離場？他直言：「唔知，但係有好多人已經唔見。」</p><p>【智叔留力　表情搭夠】</p><p>在港視劇《選戰》，楊英偉在飾演江日東一角，在劇集尾聲時，代王主任向廖啟智飾演的宋漫山傳達中央希望他好好休息，養好身體，好體面退出令選舉流選，結果宋漫山出力鍊實日東下體回應王主任的說話，不少網民看到楊英偉面容扭曲，坦言「隔住個芒都覺得痛。」重提這一場戲，他說：「我哋本身好熟，一啲都冇嘢，拍嗰陣智叔嗰五隻手指係完全接觸晒我嘅重要部位，當然演嗰陣係留力，靠表情做足！」他更說：「我做飲食節目嗰陣，有啲聽眾，佢哋喺fb話好想睇《選戰2》，個個都問我邊個選出，我梗係唔會講，不過我有問過kk，佢話其實寫咗三十集，𠵱家拍咗頭十五集，佢同我講我嗰條線跟住仲有，我都有問王主任究竟係邊個，但係佢唔肯講。」</p></body></html>