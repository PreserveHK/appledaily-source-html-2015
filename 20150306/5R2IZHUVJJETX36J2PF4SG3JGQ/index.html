<html><header><meta charset="utf-8"><title>青心直說：對沖基金中伏 - 胡孟青</title></header><body><h1>青心直說：對沖基金中伏 - 胡孟青</h1><p>老千計狀元才，局中局提防中伏，橋唔怕舊，歷史可以重演，方式未必一樣，近期發晒癲的一隻大陸首富級股王，猶如數年前另一隻奇股，名字差不多，又係叫阿能，前度夠「懵」、呢隻夠「痕」，升勢同樣一時無兩，同樣由幾毫子一股喪升，升到開巷後順理成章入乜乜指數成份股，博再炒上，再唔係連紅籌甚至藍籌都可以大開方便門，難怪盡吸對沖基金眼球；難道只要市值超過港交所（388）的，交易所就真係唔出得聲？本地券商則基於風險考慮，已即時把有關股份孖展額降至零，已踏上升途的股份被收緊甚至斬孖展，實屬罕見，有評論指收緊孖展效益成疑，原因從大利市機版面及港股通成交活躍榜可見，買賣盤多源自內地。 </p><p>瘋狂沽空挾鑊甘</p><p>繼早前被老外質疑盈利來源過份集中，對沖基金眼見話事人之前通街押股按倉，以為老闆窮途末路，睇淡報告空群而出，持續大玩借貨拋空，誰知螳螂捕蟬、黃雀在後，結果被土豪南下飛彈擊中，時辰到卻冇貨回補空倉，焗住高位追貨，遂出現「多殺空」，對沖基金紛紛中伏，土豪變相為國爭光，一雪八國聯軍國恥，實行勝利大逃亡。對沖基金經理其實都只係人，對住一隻發行量逾數百億股、老闆又捧住公仔紙到處押股借孖展借到路人皆見的股票，邏輯判斷老闆肯定唔掂，再加上可以借貨沽空，自然滿以為食硬呢碗大茶飯，果然道高一尺、魔高一丈！<br>呢個故事教訓大家，千祈唔好睇死任何一隻妖股，坊間幾許停牌多時的妖孽，復牌後人與股仍行得走得，可以自發call輪而又有人肯要的，難怪更當正自己係藍籌，只怕我等唔敢懶醒、只夠膽剝住花生等睇大龍鳳的塘邊鶴，眼見越老越大膽的「old嬋」如狼似虎般跳進火坑亦不便多言，因阻人發達猶如殺人父母。 <br>有財經版記者眼見大千世界奇觀，關心市場上流通街貨是否夠冚被沽出貨源，致電證監會SFC查詢，卻換來例牌式官腔：「我們不能評論個別股份，請留低閣下電話號碼，再覆！」小記冇癮，慨嘆難道是否社會輿論聲音仍未夠大，這個場才會如此放肆？老千大賊橫行無忌，有牌無牌水佬助紂為虐，監管機構竟可視若無睹，小散戶可做的，一是趁今日驚蟄往鵝頸橋底打小人，二是自求多福節哀順變。<br><br>胡孟青<br>獨立股評人</p></body></html>