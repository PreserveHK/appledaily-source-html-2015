<html><header><meta charset="utf-8"><title>南華預備組爆蠱惑賽果</title></header><body><h1>南華預備組爆蠱惑賽果</h1><p>預備組聯賽爆不尋常戰果？石硤尾公園球場前晚上演傑志對南華嘅預備組大戰，結果後者有鄭禮騫等六名港超球員出戰下，淨吞傑志八隻光蛋，加上有網友發現賽前國內博彩公司嘅盤口出現「大地震」，引嚟唔少花生友議論紛紛。</p><p>六港超兵上陣仍吞八蛋</p><p>海外一向有唔少莊家就本地波開賭，除咗港超、港甲外，就連預備組聯賽都有網上盤口。話說有網友發現，有博彩公司為前晚場「傑、南」大戰開咗個亞洲盤，平手盤嘅初盤，傑志水位由1.82倍被狂質到開賽前嘅1.18倍，明顯有人對藍衫軍充滿信心。結果僅有曾錦濤、張國明及杜瀚滔三個港超兵領軍嘅傑志，亦不負所託，以8:0大炒有鄭禮騫、李威廉、羅振邦、李毅凱、劉卓軒及地下浩多六名港超球員正選上陣嘅少林寺。<br>連同上場預備組賽事以0:6不敵太陽飛馬後，南華兩場吞足十四隻光蛋，難免令人懷疑。但南華教練顧錦輝解釋，「球隊兩閘同龍門嘅表現唔好，所以上半場輸四球勝負已分後，下半場已收起啲港超兵，結果就輸多四球。」至於前日一戰被安排踢中場嘅李毅凱亦呼冤︰「禮拜二先代表完港足U22友賽流浪，噚（前）日練完波再踢預備組真係好攰，加上傑志顏卓彬等年輕球員，技術各方面都比我哋嘅年輕球員好，只係冇諗過輸咁多。」</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>