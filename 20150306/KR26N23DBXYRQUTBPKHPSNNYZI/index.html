<html><header><meta charset="utf-8"><title>我Q你答問會：人人問阿澤</title></header><body><h1>我Q你答問會：人人問阿澤</h1><p>螢幕前經常俾女圍的杜汶澤，螢幕後原來都很有女人緣，異性觀眾對他非常好奇，記者在銅鑼灣鬧巿「捕獲」十五位女巿民，年齡由六歲到五十歲不等，她們來自不同階層，當中甚至有內地自由行，眾女連珠炮發欲解構阿澤，問題涉及阿澤和老婆田蕊妮私生活，他對特首女兒梁齊昕看法，以及由他監製、蔡卓妍（阿Sa）主演電影《雛妓》，口不擇言的阿澤還篤爆阿Sa戲中講得流利粗口的秘密。<br>採訪：魏嘉琳、比華利</p><p>Q1.梁太：你講過何韻詩細個幾靚㗎噃，你有冇暗戀過佢？</p><p>阿澤：有呀，我好鍾意何韻詩㗎，但冇辦法，佢又唔鍾意男人，希望佢有一日佢會鍾意男</p><p>Q2.林小姐：牛歡喜係乜嘢味㗎？</p><p>阿澤：牛歡喜羶羶哋，佢似豬肚，有陣羶味，但幾彈牙㗎。</p><p>Q3.周小姐：你有冇介意過老婆高過你？</p><p>阿澤：我已經咁矮，矮過我嗰啲咪好矮，女人梗係越高越靚，呢個問題應該留番畀王祖藍。</p><p>Q4.張小姐：你點睇梁齊昕？</p><p>阿澤：我唔睇囉！你做乜要睇，儍豬豬。</p><p>Q5.蘇小姐：以你專業嘅角度，你覺得梁齊昕適合演乜嘢角色？</p><p>阿澤：冇睇法。</p><p>Q6.彭小姐：你監製《雛妓》這部電影，你有沒有親身去體驗過，為製作這部電影拿靈感？</p><p>阿澤：噏乜嘢？你冇字幕嘅，香港嚟㗎呢度，做乜同我講普通話？</p><p>Q7.陳小姐：阿Sa講粗口講得通唔通順㗎？</p><p>阿澤：我覺得阿Sa講粗口好似順過佢講英文</p><p>Q8.K小姐：邊個星講粗口最流利？</p><p>阿澤：應該係我啩！如果唔係我，仲有邊X個。</p><p>Q9.陳小姐：你聽過邊個星講粗口？講得最激嗰句係乜？</p><p>阿澤：最激呢……好多星都講粗口，不過我接觸過講得最多就係我同鄭中基……我聽佢講最多嘅係XXX，XXX出唔出得街㗎？「嘟嘟」哋得㗎，你哋成日「嘟」剩少少貨尾。</p><p>Q10.黎小姐：你覺得阿Sa有幾多成機會憑《雛妓》攞影后？</p><p>阿澤：我心入面，梗係佢最好㗎啦，咁佢演我嘅戲，我當然最想佢攞，但大家認為佢嘅競爭對手就係趙薇，我冇睇佢嗰部戲，我唔知道佢演成點，希望有機會睇一睇嗰部戲先，但我又冇乜興趣，都係唔睇啦。</p><p>Q11.梁妹妹：你畀唔畀老婆出夜街㗎？</p><p>阿澤：我畀唔畀老婆出夜街，關你鬼事咩，你咁細個。</p><p>Q12.陳小姐：你點解仲唔生仔嘅？</p><p>阿澤：我自己對香港就覺得好絕望，我唔想我個仔喺呢度出生。我唔鍾意移民原因，我唔想騷擾其他國家嘅人，正如我自己喺香港，我都唔想其他人嚟香港騷擾我。</p><p>Q13.何小姐：你同阿田結婚咁多年，係「吵架」吵得最大係邊單呢？</p><p>阿澤：都唔記得啦，我哋好多年冇嗌交，相敬如賓周有禮嗰啲。</p><p>Q14.施小姐：你老婆鍾意你肥嘟嘟，定係大隻啲？</p><p>阿澤：我估佢鍾意肥多啲，我諗多數人都係鍾意肥多啲，所謂大隻都係用嚟拍鹹片，咁𠵱家拍完就冇用㗎喇。大隻嗰啲好辛苦，仲話食呢啲，食魚蛋，食烚蛋就有你份！</p><p>Q15.彭小姐：你介唔介意幫你老婆買女性用品？</p><p>阿澤：女性用品……咪燕窩嗰啲？你意思係嗰啲衞生用品？咁又冇買過，唔係尷尬，我都唔知佢啱用啲乜嘢。</p><p>後記：</p><p>面對女觀眾的十五問，阿澤邊篤魚蛋邊答問，二十分鐘全部KO，他風騷說：「冇喇，有冇搞錯，好少fans好冇面，不如摺埋啦！」阿澤無懼問題尖銳敏感，他有問必答：「我冇乜嘢要隱瞞，只有鍾意同唔鍾意，我冇乜怕講。」阿澤最後抵死拿烏龜做比喻：「你問我對烏龜睇法，我本身唔鍾意烏龜，我咪唔講，我鍾意貓嘅，咪講多啲。」</p></body></html>