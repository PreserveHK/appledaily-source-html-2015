<html><header><meta charset="utf-8"><title>朱慧敏「回家」搶黎諾懿高海寧被叮出新劇</title></header><body><h1>朱慧敏「回家」搶黎諾懿<br>高海寧被叮出新劇</h1><p>網民成日問，做完《愛‧回家》之後做乜嘢，答案有好多種，其中一個，係個劇五月完結，依家籌備緊另一部新處境劇，應該都係原班人馬上陣，拿拿拿，知道大家想問乜，答案係，1.新劇應該唔會有高海寧；2.《愛‧回家》臨近尾聲，之前因為被指麻煩難搞嘅朱慧敏，將強勢回歸，同高海寧爭馬壯。<br><br>昨日有雜誌報道指，高海寧當初一心入劇組，希望爆騷之餘亦可以改變性感形象、順利「入屋」，加上佢又識做人，大時大節一定自動波送果籃俾一眾高層包括曾勵珍、樂易玲、余詠珊等等，總有一日用得著。之前見有風傳出話想叮走朱慧敏，高海寧即捉實監製徐遇安密密斟，又話好羨慕《愛‧回家》演員爆騷，又話好想拍師奶劇，於是徐遇安就搵珍姐傾啦，有傳高海寧同珍姐及監製食飯傾嗰陣，仲主動埋埋張單，乖巧聽話，自然得人錫。<br><br>其實高海寧做開乜嘢角色sell乜嘢，大家都心中有數，所以當初入劇組之時已收到order唔好性感。無奈師奶觀眾接受唔到佢「入屋」，亦有人彈佢演技「尚待改進」；至於心睇女嘅觀眾又唔慣咁密實嘅高海寧，結果兩頭唔到岸。最弊仲係，有好多網民都話，因為有高小姐，令其失去追看《愛‧回家》意慾。就係咁，收視越跌越低，由一度最高去到25點，跌到依家得17點。<br><br>不過呢，搞到收視跌，原因亦唔止係高海寧一個；個劇由180集拖到成800集，已見疲態。而且依家加入咗太多新角色，好似改頭換面咁，觀眾亦無心追看。<br><br>雖然個劇冇得點救，但都要好頭好尾。徐遇安同編審齊齊brainstorming，決定開新劇之餘，亦度橋搵番個靚位俾馬壯(黎諾懿)懷念朱慧敏，舖路俾兩人舊情復熾，等朱慧敏可以同高海寧「死過」。<br>查實當日同樣因為衰麻煩嘅蔣家旻一早已「回家」，朱慧敏返去都係遲早嘅事，但佢就好謙咁話自己乜都未知，亦未睇劇本，唔知有幾多戲云云。反而曾經同朱慧敏傳不和嘅黎諾懿就表示唔想回應。</p></body></html>