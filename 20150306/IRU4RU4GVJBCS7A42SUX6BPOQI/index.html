<html><header><meta charset="utf-8"><title>一周三件：信達超平值博 - 錢雋</title></header><body><h1>一周三件：信達超平值博 - 錢雋</h1><p>中國信達（1359）各瓣主打業務，食住阿爺放水，信達肥仔水，但家陣仲喺超低單位數PE，比起場內券商股，平咗一大截，殘到爆！<br>信達主打不良資產經營、資產管理同投資，同金融證券三大瓣數，財政部揸足內資股二百四十六億股，社保基金亦揸住集團兩成半嘅H股。信達係龍頭級數兼有星級股東。<br>啱啱喺過去二○一四年上半年，信達嚟自不良資產經營嘅稅前溢利五十三億元（人仔．下同），係最大份。但後邊兩瓣業務嘅稅前溢利，講緊都達到22.5億元，唔嘢少之餘，兼多過銀河證券（6881）同期稅前溢利17.7億元。</p><p>目標睇升24%</p><p>後邊銀河證券，就算計埋呢期調整，一年累計都升咗七成過外，信達又點？一年累計係跌咗16%。又場內券商大孖沙摩通，就用信達同內銀股做比較，特別針對不良資產經營呢瓣業務PB，得0.7倍，亦低過內銀平均0.95倍，信達係大平賣。<br>事實亦係咁，尤其係阿爺上年尾開始放水，兼有勢越放越行，券商內銀受惠嘅因素，信達一樣瓣瓣食到應一應，喺嚟緊日子，係等豐收，股價仲要兜頭質，冇譜。場內專業評估，信達今、明年度EPS 0.51同0.62港銀，現價（3.73港元）預測PE，得7.2倍同6倍。上邊銀河證券明年度預測11倍PE，又同樣祖國券商股，中信証券（6030）明年預測16.7倍PE、海通證券（6837）13.2倍PE，信達起碼平咗45%。<br>呢轉煲信達，係咁意以摩通定價4.6港元做目標，講緊要升24%，又信達以另外一眾大孖沙所定5蚊到5.78港元做目標，係講緊要升35%到55%不等。到時集團預測PE，先上到9倍，未有耐追到上邊券商股。<br><br>錢雋<br>細價股專家<br>本欄逢周二、三、五刊出</p></body></html>