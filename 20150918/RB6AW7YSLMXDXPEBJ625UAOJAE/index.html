<html><header><meta charset="utf-8"><title>財經評論：加息後的天下</title></header><body><h1>財經評論：加息後的天下</h1><p>巧婦難為無米炊。聯儲局周四公佈議息結果，外界睇法有好大分歧，利率期貨預示，儲局今次加息機會約三成，但華爾街班經濟師就覺得係五五波，模棱兩可也，從調控市場預期角度，儲局呢鋪可算失敗。<br>有輿論批評，聯儲局講加息拖得太耐，幾個月前當市場叠埋心水，以為儲局9月加息交差就完事，個市就會撥開雲霧見青天，點知中國8月發神經玩人仔貶值，搞到環球市場一鑊粥，為儲局本月加息增添變數。</p><p>國內外對加息均持分歧</p><p>事實上，眼見外圍立立亂，儲局第三把交椅、紐約聯儲銀行行長杜德利早前承認，9月加息急切性下降，奈何其上司、副主席費希爾（Stanley Fischer）唔係咁睇，令外界難估儲局胡蘆裏賣甚麼藥。<br>更吊詭的是，世界銀行、國基會等巨頭，就多次勸告儲局咪加息，以免累人（新興市場）累己。諷刺嘅係，「被關顧」的卻不領情：新興市場國家嘅財金高官，反而大聲疾呼要求儲局盡快加息。兩邊對加息後果的看法如此極端，情況少見。<br>有分析認為儲局最好以「鴿派加息」（dovish hike）的策略應對，即是本周落實加息，但表明可見將來唔再加，既能滿足外界加息呼聲，維護儲局公信力，亦減輕加息影響環球經濟和資金流向的憂慮。<br>不過，筆者覺得上述看法太輕率。首先是，1955年以來，美國有12次加息周期，每次平均為期接近兩年，從歷史角度，隻白鴿隨時養唔大。其次是，金融海嘯以來，多國央行都先後因為倉卒加息衰咗要掉頭減返，誰能保證儲局是例外。<br>最重要的是，聯儲局強調政策取態是數據主導，當前環球經濟亂象頻生，要為全球經濟把脈談何容易，愚見認為，儲局本周加息與否，都難以消除政策不明朗因素，動盪市況仍會是新常態。<br><br>記者：莫少航</p></body></html>