<html><header><meta charset="utf-8"><title>大棋局：石油熊蹤齊追蹤 - Mr. Tregunter</title></header><body><h1>大棋局：石油熊蹤齊追蹤 - Mr. Tregunter</h1><p>五年前油價見底時出現一個現象，就係碼頭有大量油輪裝滿油桶泊喺到等收錢。呢個現象已經消失五年，國際油價由百幾蚊劈落嚟幾乎腰斬，大戶都盤算此番景象會否重現。<br>要出現呢個現象，期貨市場要contango配合，即現貨貼水。2009年時，WTI期油一年掰價25元（美元．下同），吸引投機者四方八面湧入場撈底。當市場出現contango趨勢而期貨對現貨掰價夠闊，商品價格自然會因為投機者囤積居奇而叠上去，從而出現一浪急升。<br>五折大特賣好吸引，但俄羅斯已有中型銀行出問題需要救濟，白俄羅斯亦宣佈兌外幣要交30%兌換稅，同時要求俄羅斯用美元或歐元找數。石油市場究竟係穩定落嚟定危機開始蔓延，觀察投機者操作或可見端倪。</p><p>留意套戥何時現</p><p>當期貨口價高過現貨價，叫做contango，即現貨貼水；當期貨價低於現貨價，即backwardation，期貨貼水。多數情況，期貨市場都係contango，因為有利息、存倉等問題。理論上只要有價差就可以做套戥，但實際上掰價唔夠闊，隨時做埋唔夠畀息畀倉租，所以套戥要掰價夠闊時先出現。<br>以2009年WTI期油為例，一年期貨contango價差25元，就有誘因引投機者入場，沽期貨，買現貨，而成本主要係息、倉租同其他手續費等。當時由於掰價夠闊，投機者蜂擁入場，可載200萬桶原油嘅大油輪租金被搶高三倍至每日75,000元。<br>contango時期，係做Cash-and-Carry Arbitrage，即正向套戥，沽期貨，買現貨；如處於backwardation時期，則做Reverse Cash-and-Carry Arbitrage，反向套戥，沽現貨，買期貨。<br>咁𠵱家有冇得玩？截至1月2日，WIT半年期貨價差徘徊3至4元，一年則7至8元；Brent半年期貨價差5至6元，一年則9至10元。水位似乎太低，唔夠吸引力，但係一個兆頭。價差同成本接近打和狀態，會吸引人開始留意。如果油輪租金跌，或期油價差擴闊，就有機會可玩。<br>除咗觀察投機者手影，近期亦有一單新聞可能被大眾忽略咗。全球最大航天軍工企業Lockheed Martin去年10月公佈取得技術突破，開發出一種以核聚變為基礎嘅能量來源。新技術可以將反應爐縮到傳統嘅1/10，意味可以安裝喺汽車到，而且產出能源係火力發電嘅1,000萬倍以上。咁啱得咁橋，油價正正係10月時開始急插。我哋都驚核能爆炸，但不久嘅將來，核能可能如手機鋰電池般尋常，每個人都拎住舊核電四圍走。<br><br>Mr. Tregunter</p></body></html>