<html><header><meta charset="utf-8"><title>投資導航：精挑首季潛力股</title></header><body><h1>投資導航：精挑首季潛力股</h1><p>去年恒指微升收場，個股則各自各精采，正宗炒股不炒市；踏入2015年，市場一面倒認為是A股天下，買中資股肯定冇衰，但係咪真係咁簡單？定係又有黑天鵝出現？本報名家挾着連續三季錄得正回報的氣勢，嚴選今季心水潛力股給讀者參考，希望可以在越來越難炒的市況下找到清泉，齊齊打響頭炮！</p><p>動作多多　國美有賣點</p><p><strong> 何車（上季推介+26%）</strong> <br>上季「投資導航」推介金隅股份（2009），上周五收報6.96元，較9月底上升29%，最高曾見7元，距目標價7.70元相差9%。A股強勁，金隅H只及金隅A一半價錢，前設目標已過時，已提高至9元，尚餘上升空間29%。</p><p>目標價2元</p><p>2015年「投資導航」首季推介國美電器（493），上周五收報1.16元，目標價2元，上升空間72%。<br>國美與國美的母公司，近期動作多多。國美以17.9億元認購徽商銀行（3698）4.09%，而母公司則以20億元人民幣競投內地華泰保險，但未有成功。黃光裕又與高振順合作，入主中國星文化產業（8172），暫獲利數以倍計。<br>國美手上淨現金高達199億元，購入徽商銀行所用資金有限，相信國美仍會有收購動作，不會長期甘於收息，亦會有部份動作為炒家所喜，成為股價上升引擎。<br>至於黃光裕動向，亦會受到關注，若然提前出獄，可視為天上掉下餡餅。<br>即使不計算可能動作的可能刺激，國美以本身PE、PB、電貿業務條件，已經夠炒，明日「何車500」續分析。</p><p>博賺首期　惠理睇升三成</p><p><strong> 股榮（上季推介-0.3%）</strong> <br>首季A股狂牛繼續上演，阿爺旗下社科院發表報告，估今年滬綜指升至5000點，較目前3234點，看漲55%。<br>借用內地券商金句「黨給我智慧、黨給我膽」，明知A股估值不平，但錢多人儍，勢必炒到爆為止。想搭順風車，A股ETF是首選，相信H股能追落後，恒生H股ETF（2828）可發圍。<br>唔想太行貨，惠理（806）是心水。目前惠理旗艦價值基金，A股投資佔29%，H股佔23%，港股佔22%、紅籌及中國B股則有14%及10%。A股繼續癲，惠理持有近四成A、B股可受惠，假如H股及紅籌終肯追落後，惠理亦不會蝕章。升邊樣，惠理都可以win。</p><p>首季目標9元</p><p>2011年1月，惠理見8.56元歷史新高，恒指約處於24000水平（現為23857）、H指處於13000（現為12245）、滬綜指處於3000（現為3234）。<br>目前指數與當年高位相若，股價卻落後超過兩成。與其勉強上車，倒不如博一博賺首期，惠理首季目標9元，潛在升幅近三成。<br>利益申報：重倉惠理</p><p>跟A股升　買安碩A50</p><p><strong> 高明（上季推介-3.3%）</strong> <br>滬港通後港股已經完全A股化，集中炒強勢板塊A股ETF、內險、內銀、券商、基建及鐵路，細股紋風不動，殼股更加已由熱炒急降至落冰雹，這個情況，可以倒轉說是「炒市不炒股」，當然只限H股A股，恒指無從受惠。<br>既然進入炒市格局，多想無謂，不如直接炒A股ETF，博A股首季仍有一段可升，帶着懷疑去炒，A股首季繼續至少有三大理據：<br>一、減息周期。去年11月底第一次減息後，股市瘋了，隨後變相降準，證實人行貨幣從寬。有減息憧憬，導致市場不敢恐慌性拋售，每次大跌，第二日都會買回。<br>二、谷股救經濟。經濟放緩迫在眉睫，最快的方法是谷資產泡沫，製造財富效應，美國QE例子證實有效，中國稍為放寬銀根可能亦能收效。</p><p>中央春節前或放水</p><p>三、農曆年前例必放水。每年農曆年前多數放水，因為有實際需要，今年放水或會令市場有更多憧憬，認為中央撐A股，大媽更興奮。<br>一切從簡，連ETF都選名氣大，買安碩A50（2823），因其每股資產折讓5%較同類大。假設A股繼續癲，首季滬綜指見4000點，相對現水平升幅兩成，博安碩A50亦可有相近升幅，目標價15.26元，不設止蝕價。</p><p>超人效應　中機租賃看俏</p><p><strong> 魏力（上季推介-3.6%）</strong> <br>長和系主席、「超人」李嘉誠、「股神」畢菲特，去年相繼進軍飛機租賃市場，內地行業龍頭中國飛機租賃（1848）高增長、高槓桿，股價爆炸力驚人，實屬今年首選！</p><p>中線可見17元</p><p>該公司的賣點好簡單：大手掃飛機、谷盈利。公司市值不足70億元，但是最近斥資796億元，洽購100架A320空中巴士。去年8月底又斥資近4億美元，購入四架A320空巴，並且與成都及四川航空訂立租賃協議。<br>前年底公司擁有25架飛機，以去年新增15架計，飛機將達40架，市佔率可由目前30%至40%，大幅升至五成。有外國媒體報道，中機租賃希望今年至少擁有100架飛機，即較去年多買60架飛機，按年增長1.5倍。此外，公司將應收款項包裝成資產出售套現，有光大做後台，做大做強指日可待。<br>公司去年上半年業績純利錄得6,280萬元，按年增長42%。保薦人光大證券預期全年純利2.66億元，按年增長54%，預測市盈率（PE）25倍；如明年純利再升50%至4億元，預測PE不過16倍，估值顯然吸引。以100億元市值計，中線可見17元。</p><p>博唔加息　領匯炒一轉</p><p><strong> 唐牛（上季推介-5.4%）</strong> <br>上季推介CW Group（1322），未觸及買入價即爆升至目標價，有得睇冇得食，埋單更加倒輸半成，排尾二抆車邊，今季仲有得玩。證明揀季度推介，三個因素最重要，就係timing, timing同timing。<br>近期中資股大熱，加上我在專欄瘋狂唱好，大家肯定以為我今季唔係內銀內險就係券商啦。<br>雖然中資股短期係焦點，但係我覺得炒多個零月就會停，時間在農曆新年前後，一旦買入價、目標價set得唔好，隨時要止蝕收場。所以今季決定扒逆水揀領匯（823）！<br>玩嘢咩，美國講緊加息喎！冇錯，雖然聯儲局已經停止買債，但是難保經濟數據可以保持強勢，始終金融海嘯過後，當地難得復蘇，聯儲局主席耶倫冇理由咁輕率將前朝豐功偉績斷送。</p><p>料今季先低後高</p><p>加上，近期中資當道，市場risk on，領匯肯定冇運行，但是去到3月中聯儲局會議，大膽假設當局未有絲毫加息的口風，領匯隨時又大炒特炒，一於博佢今季先低後高，來一個低買高賣，買入價為46.5元，目標價53元，不設止蝕，有14%潛在升幅！</p><p>股價築底　安東油田博彈</p><p><strong> 祝文韜（新加入）</strong> <br>頁岩氣股去年從高位大幅回落，該板塊下跌主要受累三大原因。首先，在國家主席習近平大力肅貪下，中石油（857）等巨擘去年先後有多位高層落馬，導致多個頁岩氣項目被叫停；第二，中央在頁岩氣政策步伐放慢，未有具體政策出台。最後，是近期國際油價大幅回落，市場擔心影響內地頁岩氣發展步伐。</p><p>利淡消息已消化</p><p>受上述消息影響，頁岩氣設備龍頭安東油田（3337）自去年5月的6元水平回落，跌至1.4元附近始喘穩，累積跌幅最多逾七成。但利淡消息料已消化，近期好消息開始浮現，該股經過去年底築底後，今年首季有條件絕地反擊。<br>國務院去年底發佈《能源發展戰略行動計劃（2014至2020年）》，特別提到加強頁岩氣地質調整研究。市場傳聞，新一輪頁岩氣招標料今年初啟動，意味相關政策隨時出台。<br>油價自高位已回落一半，即使進一步回落料空間有限。再者，從近期地方政府及幾大內地石油巨擘舉動，如中石油、國投重慶頁岩氣開發、中化石油勘探月初共同出資組建重慶頁岩氣開勘探開發公司等，均預示當局已作好重新啟動發展頁岩氣的準備。安東在2元樓下營造雙底，可於1.8元之下買入，博見3元已有五成潛在升幅，失守1.4元止蝕。</p></body></html>