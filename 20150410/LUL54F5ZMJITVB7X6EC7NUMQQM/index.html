<html><header><meta charset="utf-8"><title>咖喱牛腩：僱傭兵冇feel - 咖喱</title></header><body><h1>咖喱牛腩：僱傭兵冇feel - 咖喱</h1><p>嚟緊就係曼市打吡（圖），牽牛兄講開，話𠵱家啲大球會嘅打吡冇咁好睇，呢句話令我沉思咗一陣，因為我一直都冇話有豪門打吡會特別好睇呢種概念。</p><p>昔日曼城未夠班</p><p>曼城喺千禧年起穩定地喺英超出現，令曼市打吡成為每季都肯定有嘅比賽，但講真句，嗰陣嘅曼市打吡喺香港受關注程度唔高，一嚟曼聯同曼城實力差距大，上游對中游，就好似曼聯對西布朗咁，嗰幾季曼城作客曼聯都未贏過。二嚟，嗰陣香港嘅曼城球迷屬於好少數，冇啲對手球迷喺身邊鬥吓嘴，都唔過癮啦。對於香港嘅曼聯迷嚟講，最過癮嘅比賽應該係對利物浦或者阿仙奴，因為身邊朋友實有利迷、阿迷。<br>自從他信同蒙蘇先後入主曼城，間球會多咗啲球星，實力強咗，球迷又越嚟越多，本地報章開始做大，電視台宣傳增加，曼市打吡先變得好似好激烈。撇開呢啲場外因素，作為一個透過電視睇直播嘅球迷，小弟覺得曼聯對曼城，同曼聯對阿仙奴，或者曼城對車路士嘅份量、火藥味同好睇程度都係差唔多。<br>可能有人話打吡大戰嘅情緒同歷史底蘊可能感染到某啲球員，令佢哋落場踢得特別搏命，但你問我大衛施華踢曼市打吡係咪比踢利物浦、阿仙奴起勁？我又唔覺得。球迷同球員一樣，一定要喺充滿打吡氣氛嘅環境成長先會理解打吡戰嘅激情，但喺𠵱家，曼城同曼聯大部份都係僱傭兵，唔好話喺曼市成長，大部份都係呢兩三年先嚟英國，點會對同城打吡突然勁有feel？<br>文：咖喱</p></body></html>