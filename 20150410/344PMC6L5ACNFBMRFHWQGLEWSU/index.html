<html><header><meta charset="utf-8"><title>隔牆有耳：fb愛情「謝絕」大戰黃絲女晒胸　藍絲仔騷肌 - 李八方</title></header><body><h1>隔牆有耳：fb愛情「謝絕」大戰<br>黃絲女晒胸　藍絲仔騷肌 - 李八方</h1><p>警民關係因為一場雨傘運動而撕裂，但都唔使敵視到港女謝絕黑警、港男唔要熱狗女啩？有黃絲港女日前喺facebook發起「港女謝絕黑警男友」嘅自拍行動，唔少港女上載露乳溝、晒長腿等性感照，話唔同「黑警」做情侶，結果惹起撐警嘅藍絲港男不滿，設立「港男謝絕熱狗女」群組反擊，話拒絕同黃絲熱狗女拍拖囉。<br>港女晒身材、港男又有乜嘢好騷？除咗靚車同名錶，唔好忘記男士都有人魚線，同女性嘅事業線不相伯仲，有港男則大晒腹肌兼露底，擺出最強形體抗衡，點知有眼利網民發現相中人着嘅係A貨Calvin Klein底褲，質疑佢國產貨扮港男，有人留言話「識著（着）一定著（着）Cailan Kalai」喎。</p><p>周庭：性格重要過靚仔</p><p>身兼正義聯盟召集人嘅李偲嫣一度喺fb上載手持「撐警」字句嘅女子相片，點知被網民踢爆女事主原圖係寫上「謝絕黑警」，俾網民話佢中伏誤傳改圖。原來偲嫣BB係無辜㗎，有網民其後喺正義聯盟專頁承認改圖並致歉。</p><p>查實拍拖啫，使唔使咁有針對性呢呢？八方問過人稱藍絲「收工男」、保衞香港運動發起人傅振中，佢覺得呢啲互相杯葛好無聊，話反佔領運動成功咗，社會應該和諧啲，唔好咁對立。佢話就算政治立場唔同，如果互相尊重同欣賞對方，都可以走埋一齊，「男女朋友最緊要講愛，愛就有包容，亦都係凌駕政治立場，做到咪最好囉」。八方見到有網民話，唔會畀個女嫁畀警察，順道問傅振中，如果第時佢個仔娶咗個黃絲老婆，呢位深藍老爺又點睇？佢笑笑口話黃絲都有唔同程度，揀個好媳婦都有好多唔同因素，「唔可以單憑佢一條藍絲定黃絲就判定佢係（咪）好人」。</p><p>黃絲女、學民成員周庭就覺得唔需要特登開個網上群組去謝絕乜乜男女朋友，因為擇偶條件大家都心中有數，但佢覺得擇偶要考慮政治立場係無可避免；至今單身嘅佢話揀男友都會睇政治立場，「起碼要有偈傾，投票唔會投建制派」，最好興趣相近，「例如鍾意動漫啦，哈哈哈，講吓啫」，「我覺得最緊要係性格啱more than靚唔靚仔囉」。</p><p>李八方<br>mailto:pf_lee@appledaily.com</p></body></html>