<html><header><meta charset="utf-8"><title>【潛龍碟影】我見到佢心裏面隻鬼 - 龍叔叔</title></header><body><h1>【潛龍碟影】我見到佢心裏面隻鬼 - 龍叔叔</h1><p>《飛鳥俠》上畫時，口碑好不過票房未有驚人爆升，好多後生仔話佢搵笨冇特技冇CG，嗰隻飛鳥又醜又冇型，仲樣衰過陳玉蓮隻神鵰，同家陣啲超級英雄爭九條街。今次又唔怪得香港片商改戲名，《飛鳥俠》只係直譯英文片名《Birdman》，以為係科幻特技大片，只係世人一廂情願嘅想法。喺《飛》狂掃奧斯卡四個大獎後，個個驚呼話走寶，DVD同BD碟甫出，銷情即時一片向好。可惜喺影碟討論區上，再次噓聲一片，高登更有大堆巴打話中伏，悶到捱唔到十分鐘云云。</p><p>朋友，其實只怪你也太年輕了。《飛》講嘅係一個成功過嘅演員，點樣喺事業低潮期，出盡法寶再次引起大眾注意，又𠱁又借搞舞台劇，就係要證明自己嘅價值，基本上係一套「中年危機自我肯定努力死撐」嘅處境劇，仲未有車有樓成功上到岸嘅七十後睇完，會特別有共鳴。<br>若然你好似龍叔叔咁庸碌一生，其實又冇乜所謂，最弊係後生時威過，忽然要面對自己回塘等收皮，嗰份心酸的確令人難受，惟有出盡力掙扎博反彈。《飛》主角就係恨翻身恨到癲，經常幻聽到當年扮過嘅飛鳥俠，現身同佢傾偈畀意見，猛咁push佢向前行。就好似杜琪峯套《神探》咁，慾望心魔化成厲鬼，神推鬼擁下每每不能自已。飛鳥俠就係西洋版嗰隻鬼，每人心裏都總有一隻，只爭在對你影響有幾大箒。好似龍叔叔咁，每次買碟買玩具猶豫緊嗰時，總有把聲喺背後講：「早買早享受，遲買冇得救，床下底仲有大把位！」</p><p>由蝙蝠俠到飛鳥俠</p><p>最為人津津樂道嘅，係導演採用一shot過拍攝手法描述主角經歷，拍攝同剪接難度極高。初頭係幾佩服導演嘅心思同演員一氣呵成嘅演繹，不過鏡頭不斷圍住身邊角色轉嚟轉去，而且對白又多又急，顧得畫面嚟又要追字幕，難怪好多人話睇到心煩氣躁。龍叔叔喜好睇3D電影同玩過山車，尚可頂住呢種程度嘅眼花繚亂，冇耐性嘅後生仔，都係留番啲錢月尾睇《復仇者聯盟2》實際啲。<br>成套戲就係講隻飛鳥俠不停出現，煩住主角指三道四。主角米高基頓有超能力又識飛，到底係幻覺定真實？其實導演借的士佬追收車資一幕，都講得好白。龍叔叔打從心底同情佢，諗起一九八九年添布頓搵佢拍咗兩集《蝙蝠俠》電影，人氣同佢嘴唇一樣紅到發紫，第三集換入韋基馬扮蝙蝠俠後，米高基頓先沉寂番。現實同電影背景類近，米高基頓演起嚟入木三分，出晒力，奧斯卡影帝輸咗畀「霍金」艾迪烈柏尼，實在可惜。<br>BD聲畫不過不失，有兩三幕都表現到DTS-HD MA 5.1嘅靚聲，而且成套戲不斷出現同一節奏嘅鼓聲，都幾實淨有力。Bonus例牌有演員講感受，睇埋製作特輯，就知要將咁多「散shot」併埋扮一鏡過，事前準備功夫真係唔嘢少。同樣有中年危機嘅龍叔叔，不敢怠慢，諗住嗱嗱聲煲埋套《星際啟示錄》同《多啦A夢3D》，早啲寫碟評，費事又俾編輯追稿。「仲有成個禮拜使乜急喎，開隻《FF零式HD》，打陣機先啦。」吓，邊個同我講嘢？</p><p>編輯：黃仲兒<br>美術：吳子豪</p><p>Profile：</p><p>幾十歲老宅男，聽歌煲碟打機無一不癡，一生最大成就便是家中收藏幾千隻碟，假日只愛潛伏家中煲碟，親情跟愛情也拋諸碟後。</p></body></html>