<html><header><meta charset="utf-8"><title>中環在線：太地主席　CEO都有東南亞靚老婆 - 李華華</title></header><body><h1>中環在線：太地主席　CEO<br>都有東南亞靚老婆 - 李華華</h1><p>聞說太古地產（1972）新任行政總裁（CEO）白德利（Guy Bradley）深得主席史樂山（John Slosar）信任與器重，唔講唔知，兩位有一個共通點，就係同樣娶咗來自東南亞嘅漂亮太太！<br>太古地產最新一期內部刊物訪問咗今年1月正式上任嘅白德利，由工作情況到個人興趣都有講到，裏面有一張佢嘅家庭照，佢太太原來係美籍越南人，一對仔女就喺英國讀書。</p><p>CEO白德利愛玩高溫瑜伽</p><p>翻查資料，49歲嘅白德利1987年加入太古集團，曾派駐集團喺香港、巴布亞新畿內亞、日本、中國、台灣、中東、美國同埋越南嘅辦事處，話唔定佢係喺美國或者越南工作期間認識呢位靚女，然後娶得美人歸。<br>咁啱得咁橋，史樂山太太Joy Slosar就係泰國人，80年代初做過太古集團旗下國泰航空（293）空姐，靚女到俾公司揀做宣傳用嘅紙板公仔，跟史樂山結婚後就專心相夫教子，近年佢間中都會陪史樂山出席太古集團嘅活動。<br>講番白德利，咪睇佢牛高馬大，佢都鍾意玩女士至愛嘅瑜伽。佢話之前喺北京工作時，曾經練習高溫瑜伽，柔韌性與靈活性都有番咁上下咁話，𠵱家喺香港工作漸上軌道，佢打算重新開始高溫瑜伽課程。另外，佢得閒都會打高爾夫球、網球，仲有跑步。做咁多運動，怪唔得佢身形都算弗喇。</p><p>白德利新辦公室要擺風水陣</p><p>滙豐銀行御用風水師龍景銓曾經提過，英國人比中國人更加相信風水，原來此話非虛，今年1月升任太古地產（1972）行政總裁嘅白德利（Guy Bradley），返新工之後，都有搵風水師睇睇自己新辦公室嘅風水，風水師叫佢要多放啲植物同水，咁就會帶來好運嘞。<br>Guy喺內部刊物提到，佢嘅新辦公室暫時冇乜特別裝飾，事關過去3個月忙住交接工作，唔得閒理，但係佢已經搵咗風水師睇風水，風水師話佢辦公室嘅整體風水唔錯，只係建議佢微調一下傢俬嘅擺放位置，放多啲植物同水就得。水為財，植物又有生氣，睇嚟佢嘅辦公室認真好風水，起碼唔使擺啲乜嘢擋煞辟邪。<br><br>李華華<br>mailto:LiWaWa@AppleDaily.com</p></body></html>