<html><header><meta charset="utf-8"><title>留英回港補習 - 左丁山</title></header><body><h1>留英回港補習 - 左丁山</h1><p>香港考緊中學文憑試（DSE），一開始，已有甚麼「補習天王」大賣廣告，話貼中今年中文卷作文題目，真巴閉，睇嚟以後考DSE必定有類似馬經版貼士出現，中咗就大肆「燒炮仗」（即如果中咗，次日就以較大篇幅自吹自擂）。<br>補習係一門大生意，雖然香港補習社規模恐怕難與日本、南韓、台灣相比，總之有「亞洲價值」嘅地方，就有補習，乜都有得補，市場不知幾靈活。<br>前星期與總裁S飲茶傾閒偈，先知道佢曾經一時興起，俾錢老婆與名太C搞過補習社，在中環設立上堂地方，專替英童學校、國際學校學生補習，項目係考IB與GCSE A Level課程，開辦後一年，已有錢賺，但就因為生意太好，股東對如何經營及分配紅利，有「基本性分歧」，太太團互不相讓，最後竟然不歡而散，補習學校收檔。總裁S話一般人以為國際學校嘅功課冇咁緊，讀書壓力細過本地學校，其實係誤解，佢嘅千金就在山頂著名國際學校讀書，考IB試壓力不知幾大，咪一樣要有補習先生跟到實！咁又係噃，左丁山寫字樓樓下就有一間不知係公司或是補習社，有不少口操流利英語嘅外籍學生、本地學生出出入入，有時搭𨋢時聽見佢地講SAT、SAT Subject Test，應該係上補習課嘅學生啩。<br>香港學生最叻係考試，英國學生有所不及。幾個月前英國學校放假，就有兩位朋友家長搵左丁山搵「補習老師」，價格無拘，為回來渡假嘅兩位女學生補習，一位係大學生，有一科肥佬要補考，及格先至可以畢業，一位係立志要入牛劍嘅學生，立志要考幾條「火箭」入牛津。結果前者搵到一位中大碩士同佢惡補十小時（回英考試及格，開心到極），後者就由父母親戚介紹外籍老師操練，講到尾，英國GCSE高考程度低於香港以前嘅高考，在英國讀書返香港補習考GCSE A Level有競爭優勢。<br>考試成績好，就可以申請英美名校，有不少留英學生喜歡去美國讀大學，特別係哈耶史丹福普林斯頓之類，史丹福位於西岸，天氣好校園靚，附近嘅科技公司多到不可星數，更係Dream School，依家有好消息呀，逢係得到史丹福取錄嘅（5%機會），如家庭每年收入少於十二萬五千美元，可以免學費，少於六萬五千美元嘅，宿費都免埋，有錢仔女當然要交到十足，咁慷慨，只有美國一流私立大學先至有條件做得到！</p></body></html>