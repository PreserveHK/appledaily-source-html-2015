<html><header><meta charset="utf-8"><title>【文化籽】許智峯　寸嘴車友的共鳴</title></header><body><h1>【文化籽】許智峯　寸嘴車友的共鳴</h1><p>【文化籽：Lunchtime Reading】<br>小不忍則亂大謀，民主黨新星許智峯試過在區議會被粗暴抬走，連在馬路踩單車上班，也遭到司機大哥問候娘親，不勤練忍術，怎可笑傲江湖？這位年僅三十二歲的新手爸爸，平日要照顧兩個百厭星、參與區議會立法會及地區事務，要他花時間看實體書實在奢侈。政壇中人最忌食老本，許智峯惟有靠閱讀電子書豐富知識，除政治、宗教等嚴肅書籍外，他的閱讀清單還有一本由blogger寫的《Bike Snob》，以嬉笑怒罵方式，寸盡扮嘢車友及爆粗司機，為生活解解壓。</p><p>單車友互瞧不順眼</p><p>家住上環，辦事處在中環、立法會在金鐘，不至於「兩岸三地」，西裝皮鞋的許智峯來往全靠單車代步，還因為騎單車，和送外賣、石油氣的叔叔混熟，老友鬼鬼分享駕駛心得。這類在城市踩單車的人稱為urban cyclist。「我呢類單車愛好者，好頂唔順着緊身衣、研究器材嘅單車友。單車係交通工具，我理得佢係乜車，踩得郁就好。我關注嘅，係單車夠就手、入到𨋢、踩去立法會開會都唔流汗。」<br>在陽光下閱讀電子書最合適，他的電子書庫正收藏了一本《Bike Snob》。城市踩車已是小眾議題，這本書，不談零件技術，更小眾。作者Bike Snob NYC，本身也是單車愛好者，他發現不同類型的單車友，會互相瞧對方不順眼，於是在書中加入抵死插圖，講述不同車友的特性，點解乞人憎，內容寸嘴又幽默。<br>車友內訌之餘尚有外患，汽車司機對「佔領馬路」的單車友恨得牙癢癢。在馬路踩單車速度一定比汽車慢，會被趕住搵食的司機出言侮辱。作者遇過類似情況，冷靜回應一句：「Can you drive through the mall?」反擊，唔使用劍嘅，用比喻幽他一默，優雅而不失霸氣。「呢本書對我嚟講好有共鳴，我都試過好多次俾人用粗口問候，但我按足規矩喺馬路踩單車，冇令城市單車友喺人哋心目中留下壞印象，冇乜嘢好擔心。」<br>按照香港法例，在馬路踩單車並無違規，為甚麼汽車司機想獨佔道路使用權，其他人就要讓步？環保團體「健康空氣行動」曾做過實驗，在三公里範圍內，單車代步比私家車快。為甚麼使用環保又快捷的交通工具要受到歧視？「呢一本書其實都牽涉到公民社會，七十至八十年代，單車係港深兩地嘅主要交通工具。發展至今，人人習慣以汽車代步，反而忽略咗對環境嘅影響。」由兩個車轆講到公民社會，似乎寸嘴，都要寸出真內涵。</p><p>記者：彭海燕<br>攝影：陳永威<br>編輯：陳漢榮<br>美術：房　雍</p></body></html>