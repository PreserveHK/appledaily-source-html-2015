<html><header><meta charset="utf-8"><title>拋良心金句醒衞蘭黎明：我唔係榨汁機</title></header><body><h1>拋良心金句醒衞蘭<br>黎明：我唔係榨汁機</h1><p>黎明（Leon）、蔡加讚及梁芷珊昨日現身中環，出席愛彼女皇盃記者招待會，久未在香港露面的Leon更是此賽事的大使，他心情甚好，在台上及傳媒訪問時都滔滔不絕，在台上大講不怕失敗精神的金句：「命運叫你不敗，就永遠不敗；命運叫你敗，你就冇得避。」Leon清減了不少，在訪問時透露因要接拍黃真真新戲，於7日內早午晚三餐計卡路里，將體重控制回156磅，減肥成功。</p><p>感情諗得多唔會嚟</p><p>Leon提到掌舵的A Music旗下歌手幾乎所有都約滿離去，他表示：「唱歌要迎合齒輪，新人要講運數，向新方向進發，唔可以靠舊一班資源支撐。」他更以衞蘭為例：「時間長咗，都10年，係時候轉換自己環境，冇guarantee喺公司永遠永久，時間到就要走，每個人離開有佢價值，對人又好，對自己又好，人必須要長大，對得住人，對得住自己，唔係榨乾佢嘅橙汁機，我哋團隊幫到佢，做有良心、有道德、心安理得，冇乜唔開心感覺。」問到他感情生活，他亦有金句：「一樣，唔好諗咁多，唔諗有機會就嚟，諗得多唔會嚟，每個人時間同際遇唔同，好似華仔可以結婚生BB，啱到就OK，每個命唔同，世界上有開心，亦有唔開心嘅嘢，進修自己多啲，呢個世界冇人蠢，個個都聰明。」<br>採訪、攝影：溫敏芝</p></body></html>