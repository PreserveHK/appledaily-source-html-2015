<html><header><meta charset="utf-8"><title>體壇拾趣：高柏蘭中刀兩花生「鷹」被捕</title></header><body><h1>體壇拾趣：高柏蘭中刀<br>兩花生「鷹」被捕</h1><p>職業球員同夜蒲，似乎真係一個唔多正面但又好必然嘅組合。溜馬周三作客紐約人，小前鋒高柏蘭（Chris Copeland）前一晚冇乖乖哋喺酒店休息，反而約埋前女友去咗間著名夜店玩，點知離開嗰陣冇啦啦俾人用刀襲擊，左手手踭同腹部都受傷，好彩及時送到醫院，做完手術後情況穩定，暫時喺深切治療部休養緊。溜馬當晚場波，幾個球員就戴咗高柏蘭嘅招牌頭帶嚟支持佢，亦順利以102:86贏波。</p><p>斯科路沙、安迪疑阻差辦公</p><p>比高柏蘭受襲更離奇嘅係，鷹隊都有兩個球員因為呢單案而俾人拉咗。話說鷹隊周三晚都要作客位於紐約嘅網隊，斯科路沙（Thabo Sefolosha）同安迪（Pero Antic）又咁啱都喺現場見到受傷倒地狂流血嘅高柏蘭。不過，警方話當時叫咗兩位球星六次行開都冇人理佢哋，就以阻差辦公為由拘捕兩位。有傷在身嘅斯科路沙同安迪即日已經放番出嚟，但係就冇落場，不過鷹隊都成功險勝114:111。</p><p>究竟呢兩隻塘邊鶴當時搞邊科真係冇人知，有人估佢哋只係想保護同行，擋住圍觀嘅路人同記者影相啫。佢哋之後都透過球會發聲明，為影響球會同隊友嘅聲譽而道歉，但就強調冇犯事，一定唔會認罪喎。</p></body></html>