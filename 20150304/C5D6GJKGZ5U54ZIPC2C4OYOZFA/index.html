<html><header><meta charset="utf-8"><title>中環在線：珠珠走咗　可盈BB又唔做四叔再失新聞小花 - 李華華</title></header><body><h1>中環在線：珠珠走咗　可盈BB又唔做<br>四叔再失新聞小花 - 李華華</h1><p>恒基地產（012）主席李兆基（四叔）又要同新聞小花講拜拜喇！唔知點解新聞小花喺恒地打工，都做得唔耐，好似趙海珠做咗半年女樓神就走咗，舊年九月先去恒地做公關嘅「可盈BB」藍可盈農曆年前又拜拜，搞到四叔少咗個靚女員工！</p><p>藍可盈想繼續跑新聞</p><p>中大畢業嘅藍可盈眼大大，同其他新聞小花一樣，被網民冠以BB暱稱，佢主要喺前線跑新聞，舊年忽然轉行，走去恒地做公關，由頭學起。<br>據聞，佢九月返工冇耐，四叔就上京會見國家主席習近平，可盈BB都有份跟埋一齊去，見識唔少。不過佢做咗四個半月公關後，發覺自己都係鍾意做傳媒，想繼續跑新聞，於是就請辭，上個月農曆新年前已經離職，近日已返番去大台效力，做番新聞小花。<br>無獨有偶，前新聞小花兼輪后趙海珠二○一三年底亦都去過恒地，幫恒地營業部總經理韓家輝賣樓，不過珠珠做咗大約半年就離開，轉做全職媽咪。照咁睇，四叔似乎同新聞小花冇乜緣份呀。<br>不過話時話，傳媒轉做公關的確唔容易，淨係工作模式都要重新適應，做記者係靈活多變嘅工作，做公關多數坐喺寫字樓，而且較多文書工作又要顧及內部溝通，根本係另一個世界。<br>舊年底轉咗行做安永會計師行公關嘅前新聞小花蔡雪瑩分享話，做記者時，有好多嘢係即日發生，即日做訪問，做公關就要有多啲計劃，個別大型記者會可能要兩、三個月前開始籌備。但佢認為，公關工作較穩定，周末亦多咗時間陪家人，總之各有取捨啦。<br><br>李華華<br>mailto:LiWaWa@AppleDaily.com</p></body></html>