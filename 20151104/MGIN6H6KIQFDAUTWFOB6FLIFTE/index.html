<html><header><meta charset="utf-8"><title>隔牆有耳：少數族裔跑山　助學行善 - 李八方</title></header><body><h1>隔牆有耳：<br>少數族裔跑山　助學行善 - 李八方</h1><p>全城街馬主辦嘅圖騰跑上月17日完成，有1,800位野人跑手衝入山野為「街跑少年」及融樂會「人人有書讀」計劃籌款，當中包括一班少數族裔學員，佢哋喺暑假完成8星期嘅「街跑少年」訓練，參加16公里賽事，由城門水塘出發挑戰全港最高峯大帽山，為慈善出一分力。<br>其實呢班後生仔要應考今屆文憑試，孟加拉裔學員露航（Rohan）話呀，跑山可以幫佢哋relax，「我們較其他本地學生考少一科（中文），要入大學的話，要在其他科取得更好成績，壓力很大，出來跑步可以減減壓。」另一位孟加拉裔學員書寧（Surin）則話，跑街令佢哋更認識香港，好似喺公園跑步時見到公公婆婆耍太極，有如打功夫，覺得好有趣！<br>「街跑少年」計劃為唔少中學同團體提供馬拉松培訓，「人人有書讀」計劃則為少數族裔學生提供生涯規劃同就業指導，想撐呢兩項計劃嘅可以由即日起至17日到 http://www.cloudonate.org 捐款支持。</p></body></html>