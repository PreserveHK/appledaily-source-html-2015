<html><header><meta charset="utf-8"><title>女神tea time：等待新主的殼股 - Fifi</title></header><body><h1>女神tea time：等待新主的殼股 - Fifi</h1><p>近來同經紀朋友食飯吹水，講開佢啲大陸客係點，一個字形容：狠！首先你要知，對於基本因素，佢哋真係唔會care，即係就算畢菲特企喺佢哋面前講價值投資法，佢哋係會當人發噏風；就算一隻冇業績嘅股，只要技術上有買入訊號，就算已升咗半成、一成，都會照衝。另外係，佢哋200%信消息多過信業績，等別係佢哋最鍾意喺微信朋友圈收風，所以你明點解內地散戶愛股，好似百麗（1880）、國美（493）一升就發晒癲。提外話，問到佢哋最鍾意問咩問題，朋友就話：有錢嘅，冇咩問題；中間嘅，問買咩好；窮嘅，問點解收費咁貴。<br>是日推介細細粒嘅意科（943）。公司上年9月供股，但認購不足有三成由包銷商要番，而原大股東完全冇供，持股少過1%。咁包銷正常唔會接手盤生意，當然要找人接殼。去到同月又極速配股，似係貨源歸邊後想加注。供股同配股作價分別0.5元同埋0.47元，上周收0.42元，幕後金主都未返家鄉，你使驚？再講今年2月以每股0.188元配股籌2,430萬，料都係圍畀新金主嘅自己友。問題係金主幾時蒲頭？公司市值2.97億元，啱啱好殼價，公司最近公佈以3億元收購肥料製造商，已變相易手。一連串財技後未炒過，貨源已歸邊，現價又安全，不妨買啲參與吓。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>