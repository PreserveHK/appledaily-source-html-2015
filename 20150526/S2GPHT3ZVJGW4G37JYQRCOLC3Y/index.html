<html><header><meta charset="utf-8"><title>智取大市：華富大茶飯等破頂 - 晉佳</title></header><body><h1>智取大市：華富大茶飯等破頂 - 晉佳</h1><p>中央每次都趁港股長假期嚟做嘢，上次復活節假期後嘅市況唔使多講，今次搞中港基金互認，噚日A股又爆升，A股上市港股ETF升6%至7%，打個五折，今日開市都升爆錶，睇嚟又一次長假期後喪挾。當然基金追貨好難有復活節嗰次咁犀利，但應該令港股快速破頂。<br>究竟個市有幾好，就不妨用隻惠理（806）嚟做探熱針。話說上星期五宣佈中港基金互認之前，惠理股價已經爆升，「金手指」謝清海唔放過機會，大手高價減持，計番套現總值竟然接近舊年呢個時間金手指總持股價值，咪話唔誇張。<br>究竟今日係金手指做淡友贏、定係散戶贏？今日自有分曉，晉佳當然係希望散戶砌低金手指，先至顯示到牛市夠晒亢奮。若今日惠理照樣爆升，印證市場夠晒hot，買股就唔好問點解，皆因萬物眾生皆升，夠膽衝才是贏家。反之惠理今日唔升，反映市場仍有一點點理性，入市策略要同上星期相若，睇定先衝，係理性咁衝。<br>但即使散戶今勻能夠鬥贏金手指，呢種login網上股票戶口難過揀中爆升股嘅日子，相信唔會維持好耐，因為散戶不可能長勝。參考2000年科網股牛三一役，走勢同目前極為較近似，以圖論勢，估計今次港股牛三玩多三幾個星期就會完結。<br>以momentum計，呢一轉牛三，晉佳估計恒指要破三萬點都成疑問，你買指數股就非常蝕章。藍籌股喺牛三餘下時間已經non event，基本上可以不理。而家講穩健之選，有業務基礎就得，其中，本地券商股好難唔翻炒。</p><p>中短線睇2.8元</p><p>華富國際（952）之前同民銀國際簽署諒解備忘錄，民銀國際大手購買華富新股之餘，仲會以每股1.38元全購。民銀唔係向華富直接全購，而係大嗱嗱拎至少49.7億元現金注入華富，未來只得兩個可能性，第一，係華富未來將擁有龐大商機，要有大量現金支持發展，公司有50億cash，自然要再槓桿，未來講緊幾百億元生意等住做，以母公司民生銀行嘅脈絡，肯定大把世界。第二個可能性，係民生國際打算向華富注入業務，現金可以用嚟支付收購代價，同樣有後着。<br>睇圖華富復牌後，由高位2.4元打落去1.7元樓下，然後回穩，今日回升機會大，睇之前玩重組嘅南北車、中石化油服（1033）以至廣船（317）都係宣佈重組復牌後股價回落，之後再破頂，照睇華富要破2.4元係遲早，今日追貨中短線睇2.8元。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>