<html><header><meta charset="utf-8"><title>足動神經：冠軍早定　英超失色 - 波神</title></header><body><h1>足動神經：冠軍早定　英超失色 - 波神</h1><p>聯賽排名一級約值120萬鎊，作為職業球員，理應努力為球隊爭取最高收入，但今屆英超一早大定下，體育精神沒剩幾多，精采比賽大減，令人遺撼。<br>「冠軍車」奪得約2,400萬鎊獎金，包尾嘅昆士柏只得100萬鎊多啲，多勞多得，連埋分得嘅天價電視台轉播費，肥咯。車仔未計喺轉會市場嘅純利，估計今季埋單成億鎊收入；但由於單數年，既然大局早定，列強喺歐洲賽亦全部早出局，英超季尾波有幾精采，球迷心裏有數。 <br>送走嗰老將謝拉特，睇唔住嗰新星史達寧，本欄早兩個月前已提過，史達寧份約傾唔掂，領隊羅渣士會有麻煩；結果利記季尾嘅戰績插水，去季還是紅軍未來希望嘅羅帥，煞科戰輸到咁大鑊，份工都未必保得住，管理手法差「師父」摩佬幾班。英超市場繼續膨脹下，就係生了未紅先驕呢類「史達寧畸胎」。<br>侯城降班，衰自己。還記得前曼聯名將、領隊布魯士，喺今季最後一個空檔，被偷拍到頂住個大肚腩去度假「炸水」嗎？點解高層要喺三月份已急不及待同佢續三年約？結果「老虎」主場輸畀般尼，再爆出中場主將積基李華摩亞被驗出吸食過可卡因，震散隊波。再回看一眾費Sir麾下嘅曼聯名宿，教波真係唔多掂喎。<br>下游好似阿士東維拉同李斯特城，季尾如箭追上，但也多得一早上岸嘅中游隊長期hea踢。最終排第10至13名嘅水晶宮、愛華頓、韋斯咸同西布朗，最後六場計，共輸掉12場；僅比尾四隊輸少一場。呢種唔尋常情景，以前常出現喺西甲同意甲，英超所牽涉嘅利益實在太大。最怕，仲係有一天出現打假波新聞。<br>年輕有為，今季長勇數來數去得個土炮哈利卡尼；但老兵戰至最後，最值尊重。「雙特」煞科戰入波，留美好回憶，掌聲最多還是要給紐記嘅約拿斯古迪利斯，除了打敗癌症仍能馳騁場上令人敬佩外，其實佢同暫代領隊卡華早前已不咬弦，一度被貶後備，但周日仍能搏老命，交一助攻一入波，替紐記保住數千萬鎊收入。肥佬班主狂言，唔攞錦標唔賣盤；人無恥便無敵，紐記躉，準備坐多次過山車！<br>英超來季八月八日開鑼，中國人嚟講，好意頭；但站在球迷角度，輸贏其次，只希望睇多啲好波，吸引更好頂級球星加盟。情意結，英國波，港人還是最疼！<br>文：波神</p></body></html>