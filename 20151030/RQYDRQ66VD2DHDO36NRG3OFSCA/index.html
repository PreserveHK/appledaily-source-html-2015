<html><header><meta charset="utf-8"><title>獲最Like廣告代言人Kelly12月紅館騷如火如荼</title></header><body><h1>獲最Like廣告代言人<br>Kelly12月紅館騷如火如荼</h1><p>陳慧琳(Kelly)昨日出席《蘋果創意廣告大獎2015》頒獎典禮，得獎者係由多位行內專業廣告人士擔任評審，大會一共頒發23個獎項，表揚一眾廣告精英。<br><br>頒獎典禮先由《蘋果日報》及Nxtomo營業副總裁鍾慕懷致歡迎辭並進行簡單祝酒儀式，為配合今年大會主題「係時候補補腦」，壹傳媒壹傳動市務總裁徐緣，更主持創意論壇環節，分享各地出色嘅創作營銷策略及手法。<br><br>Kelly就由公眾投票選出，獲得「蘋民最Like廣告代言人」大獎，Kelly上台領獎時，主持問佢每次工作都會掛住仔仔，今次嚟攞獎有冇掛住，Kelly喺台上表示：「嗰時剛生完，荷爾蒙未平伏到，依家適應咗，冇問題。」<br><br>咁有冇廣告商搵佢同仔仔拍廣告，Kelly坦言：「有客戶問過，不過老公唔鍾意，想低調啲，暫時都唔得住。」講到Kelly喺12月將開紅館個唱，佢講：「已經如火如荼，每日都排舞、練歌。」<br><br>問佢如果要為演唱會做一個好廣告，應該要點，Kelly表示：「首先要知道演唱會個frame係乜嘢，知道個poster點去傳遞呢個信訊，之後要eye-catching咁就好成功。」Kelly亦有頒獎給三個得獎客戶，之後眾人影大合照。</p></body></html>