<html><header><meta charset="utf-8"><title>女神tea time：港府襄助的股份 - Fifi</title></header><body><h1>女神tea time：港府襄助的股份 - Fifi</h1><p>港股呢期悶到差啲連報價機都唔想開，不過開恒指圖去睇，自10月初起，大致上都喺50日及100日線之間上落，上星期一冇錯係穿過50日線，但第二日都即刻上返去。再加埋，兩條平均線越收越窄，似係正醞釀出現一條黃金交叉，或者等到公佈加息之日，最後重擊一下之後，大市會有返啲生氣。<br>9月底上市嘅REF（8177），當時上市價0.75元，呢期曾穿配股價，噚日突然鹹魚翻生，爆上16%，收市報0.84元，都唔知係咪有春江鴨做嘢。<br>另外，噚日隻貿易通（536）表現唔錯，全日埋單升超過6%。話說噚日金管局公佈，電子支票已準備就緒，12月7日正式喺香港推出，未來會展開宣傳攻勢。貿易通作為電子支票唯一的供應商，當然可以新增收入來源。CEO謝錦強都講過，電子支票有望帶動其數碼證書銷量倍數增長。更重要一樣嘢係，大家都知港府幾乎冇搞過FinTech，今次咁破格嘅，對港府來講真係只許成功，所以相信政府會大力推，貿易通可以坐定粒六。股價走勢上，昨日成交配合突破1.67元阻力，在好消息下，或者有望繼續上衝。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>