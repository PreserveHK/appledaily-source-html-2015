<html><header><meta charset="utf-8"><title>智取大市：咖喱味港股明年喊住食 - 晉佳</title></header><body><h1>智取大市：咖喱味港股<br>明年喊住食 - 晉佳</h1><p>區議會選舉嘅其中一個焦點，肯定係游蕙禎BB只差300票，未能成功滅鼠，距離改變現狀只一步之遙，自然有排山倒海嘅聲音湧出嚟支持，如果班傘兵全部輸成條街，大家寧願早啲瞓，就等於冇心機炒港股，連睇披露易都慳番一樣。<br>至於其他選區，唔少網友慨嘆，左手邊候選人係咖喱味嘅屎，右手邊候選人係屎味嘅咖喱，你嘅一票自然不能改變現狀，連嗰團火都冇埋。<br>區議會選舉可能得兩個候選人畀你揀，但係活躍港股點都有數以百隻計去選擇吧。不過，上星期港股氣氛有點兒好轉，但要搵到一隻連升三棍嘅股都唔易，換言之，一隻股升第一棍之後追入，你最多只能享受第二棍就要食餬；再講，唔少股升第一棍就收皮，甚至急衝半日然後即日散水亦大有股在，走勢從來最易捕捉嘅港交所（388），近期每次即市升幅接近2%，就有人派貨。你話市況好差？唔係，好炒？就更加唔係。<br>短炒難，坐貨又點？你首先要過到自己嗰關，幾百隻活躍股份裏面，當中可能有三成係咖喱味嘅屎，例如一批估值平嘅中資股，見到都唔想食，另有三成可能係屎味嘅咖喱，呢類股可能有概念間中有得炒吓，但睇落基本因素，亦係同屎無分別，最多短敍。<br>港股當中，可能又有三成係細價股，食之有味但要睇時節。細價股當殼炒，唔需要理會基本因素，奈何目前氣氛唔夠，細價股亦唔當造，又係冇啖好食。</p><p>有反彈冇升幅　寧見大跌市</p><p>剩番嗰一成，就係能夠坐得實的貨，算唔上係上等和牛，但總算係牛肉，但要喺一堆屎之中找到一碟牛肉出來，有時亦怕人多擠逼，試問有幾多隻股可以做下一隻舜宇光學（2382）？你話新股得唔得，近幾年做到爛晒，試問除咗炒殼之外，從基本因素睇，有幾多隻新股能夠成材？其實港股嘅問題係，咖喱味嘅屎或屎味嘅咖喱太多，好耐未見過上等和牛，搞到大家冇晒胃口。<br>呢種類似論述並非晉佳一個人講，喺前兩三個月前，晉佳同一位知名基金經理吹水，佢亦有類似看法，似乎呢種睇法喺基金界亦廣泛存在，所以，剩番最活躍嘅大戶，似乎以莊家為主。<br>雖然情況並非絕望，但港股第三季大跌已傷及元氣，消化蟹貨以至挽回市場對內地政策嘅信心需時，暫時估計出年只有反彈冇升幅，見到跌市反而係好事，至少肯跌先有反彈機會，至於出年最大潛在負面因素，相信來自美股，各位可回顧上一期〈智取大市〉。<br>未來港股除了根據氣氛炒細價股，同埋長期品嚐碩果僅存嘅幾碟和牛之外，其餘股份只能等大跌先可以買。之所以，晉佳寧願出年見到有大跌市，否則半死不生，大家唔知要餓到幾時。<br><br>晉佳<br> http://www.facebook.com/pages/ 晉佳/719009541518415<br>本欄逢周二刊出</p></body></html>