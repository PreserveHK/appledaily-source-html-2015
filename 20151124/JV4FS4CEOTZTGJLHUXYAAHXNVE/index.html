<html><header><meta charset="utf-8"><title>中環在線：羅傑斯投資心得「Buy Low」 - 李華華</title></header><body><h1>中環在線：羅傑斯投資心得「Buy Low」 - 李華華</h1><p>商品大王羅傑斯（Jim Rogers）噚日在港出席一個投資論壇，跟其他嘉賓一樣，佢走埋去簽名板度簽上自己大名，細仔啲睇，佢仲賣大包寫低一個簡而精嘅投資心得，就係「Buy Low」嘞。其實做得投資嘅人，有邊個唔想低買高賣賺大錢，通常都係掌握唔到個買賣時機之嘛!<br>羅傑斯向來睇好中國市場，噚日佢繼續話，中國經濟十分強大，唔會容易受到美國同世界各地經濟因素影響。雖然內地股市𠵱家出現調整，但仍然無阻佢繼續投資中國市場。佢又揚言，假如將來人民幣可以自由兌換，港元都冇存在價值㖭呀。<br>講到投資，佢就建議投資者喺買股票之前，最好自己先做深入研究，唔好盲目相信分析員，似乎又係阿媽係女人嘅道理。</p></body></html>