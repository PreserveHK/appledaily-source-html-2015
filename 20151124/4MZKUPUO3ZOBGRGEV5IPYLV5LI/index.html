<html><header><meta charset="utf-8"><title>中環在線：阿信屋打算賣湯包市場麻木 - 李華華</title></header><body><h1>中環在線：阿信屋打算賣湯包<br>市場麻木 - 李華華</h1><p>阿信屋母公司CEC國際（759）主席林偉駿又有新諗頭，近日佢放風，話打算賣埋中式湯包，睇嚟同樣有賣湯包嘅鴻福堂（1446）與健康工房就快有新對手嘞。<br>林老闆早排先至忙完「雙11」嘅689折扣促銷，轉頭又為新業務周圍撲，正為阿信屋旗下100間分店申請中藥牌照，打算推出自家中式湯包，主要因為本地零售表現差，網購又難賺大錢，所以佢希望推出中式湯包同購物優惠吸客。<br>阿信屋由起初賣零食，到𠵱家油糧雜貨、個人護理、雲吞麵檔，差唔多賣得嘅嘢，林老闆都會開舖賣，總之每隔幾個月就有新嘢，以前每次有新消息，CEC國際嘅股價都有異動，不過可能花臣多到令人麻木，噚日CEC只升3.2%咁大把，成交150萬元唔夠。</p></body></html>