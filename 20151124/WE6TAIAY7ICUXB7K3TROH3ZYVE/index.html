<html><header><meta charset="utf-8"><title>巡唱尾站票癲價出事？G.E.M.減價吸客</title></header><body><h1>巡唱尾站票癲價出事？<br>G.E.M.減價吸客</h1><p>G.E.M.（鄧紫棋）嘅73場「X.X.X. Live世界巡迴演唱會」喺前晚落幕，尾站倫敦騷VIP門票癲價港元$7,814，貴過麥當娜，不過之前傳出倫敦騷門票滯銷，原來網上更出現減價招徠，門票低至19英鎊促銷！雖然門票要減價吸引觀眾，但似乎冇影響G.E.M.嘅演出心情，佢喺完騷之後，仲喺微博貼相抒發心情。<br><br>G.E.M.貼咗自己喺台上噴淚嘅黑白相，留言：「不敢相信73場的X.X.X. Live世界巡迴演唱會真的結束了！這兩年多我的生活有好多變化，我也成長很多。如果沒有你們、沒有身邊的工作人員、沒有家人朋友，一切都不可能成真。真的很感恩擁有這些愛、支持。結束意味著另一個開始，很快你們將會看到更成熟、更棒的我！我一定會為你們再唱500年、再好500倍！」<br><br>其實今次G.E.M.嘅巡唱都有唔少是非，之前佢喺新澤西州開騷，因為喺台上狂嗌紐約就畀觀眾嘘，之後佢到芝加哥站演出，竟然喺台上當眾PK，當時着6吋高踭長靴嘅G.E.M.喺台上邊行邊唱，點知失平衡好似撻生魚咁，成個人仆喺台上，有網友將佢摔倒嘅短片貼微博，G.E.M.留言自嘲：「我就是因為台上摔了才不怕學溜冰會摔...哈哈哈！」其實G.E.M.上個月喺內地出席發佈會時，都試過高踭鞋太高喺台上PK跌低，估唔到事隔一個月咁快又案件重演，睇嚟佢要好好學吓着高踭鞋點行路！</p></body></html>