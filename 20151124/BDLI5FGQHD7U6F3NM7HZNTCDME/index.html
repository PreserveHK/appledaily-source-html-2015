<html><header><meta charset="utf-8"><title>隔牆有耳：金童玉女戰區選一擊即中公民黨狄易達　民主黨李英愛　人氣爆燈 - 李八方</title></header><body><h1>隔牆有耳：金童玉女戰區選一擊即中<br>公民黨狄易達　民主黨李英愛　人氣爆燈 - 李八方</h1><p>區選塵埃落定，傘後組織有成員突圍之際，泛民政黨亦有唔少新面孔上場。其中最矚目嘅係一對金童玉女，就係喺東區丹拿撼贏自由黨嘅公民黨鄭達鴻，以及喺馬鞍山富龍選區擊敗地頭蟲嘅民主黨曾素麗，前者被指似狄易達、後者則有李英愛稱號，兩人勝出後成為網民新寵，人氣爆燈，勝過唔少民主舊將。</p><p>婆婆爭同小鮮肉握手</p><p>「真人仲靚仔過上鏡喎！」被認定係型版狄易達、公民黨青年公民主席鄭達鴻，梗係喺街上都聽過類似嘅街坊評語。笑容非常可掬嘅佢話，好感激丹拿選民畀佢呢位27歲嘅新丁，一個服務社區嘅機會，噚日朝早落區謝票，唔只年輕人、仲有好多中年夫婦甚至婆婆同佢握手。<br>原來阿達嘅屋企人同親戚，噚晚深宵都喺票站留守，陪佢見證歷史時刻，不過暫時都未安排慶功宴住，遲啲先再算。八方發現佢拉票拉到好似瘦咗？阿達笑笑口話係「削咗」，睇嚟佢稍後都要食多啲嘢補番多啲小鮮肉。<br>27歲嘅曾素麗因為貌似韓國藝人李英愛，喺區選時人氣急升，最終仲成功打大佬，好多粉絲都替佢高興。曾素麗話呀，落區真係有唔少人直接叫佢李英愛，佢都特別學咗韓文版「多謝」嚟回覆，同街坊好有互動。但笑笑口話，唔係因為靚樣致勝，「𠵱家又唔係選美」，相信街坊都見到佢過去兩年來，喺區內都有落力工作；加上選民確實有求變精神，所以都畀咗機會佢。點票之時，曾素麗冇想像中咁緊張，「因為選舉工作由早至晚，已經好攰」，最終得知勝出都有眼濕濕；噚日成朝則收到街坊來電恭賀，晚上就同區內支持者食飯嚟個小慶功。<br><br>李八方<br>mailto:pf_lee@appledaily.com</p></body></html>