<html><header><meta charset="utf-8"><title>趣趣地：米拿開P紅藍球星撞正</title></header><body><h1>趣趣地：米拿開P紅藍球星撞正</h1><p>踢波同慈善舞會本身就冇乜衝突，但占士米拿𠵱家咁搞，就有啲尷尬囉！呢位英格蘭中場上周六倒戈「藍月」，幫利物浦作客4:1大炒曼城；到咗禮拜日，佢就搞咗個叫「Nightmare before Christmas」嘅慈善舞會，仲邀請咗好多利物浦現任隊友同埋曼城前隊友一齊出席。紅軍方面有史杜列治、拉爾拉拿、高路托尼；曼城就有赫特、基捷基治等；佢哋好多都帶埋另一半去，男嘅西裝骨骨，女嘅花枝招展。</p><p>不過，早一日兩隊先至大戰完，唔知仇人見面會唔會面左左呢？尤其係曼城嗰班，啱啱俾你炒完一場，搞到榜首都冇埋，之後就參加個叫「聖誕前惡夢」嘅舞會，真係咪話唔應景！特別係赫特，諗起一日前先俾利物浦攻入四球，或者度氣仲頂住頂住。另外，占士米拿都幾有號召力，吸引到唔少球壇中人嚟參加舞會，例如巴利、尼史葛同韋拉等。</p></body></html>