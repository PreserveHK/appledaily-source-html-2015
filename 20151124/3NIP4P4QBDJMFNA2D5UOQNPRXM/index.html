<html><header><meta charset="utf-8"><title>Money Walker：創科升勢料難持續 - El.</title></header><body><h1>Money Walker：創科升勢料難持續 - El.</h1><p>摩通早兩日出咗份報告，推薦大家出年猴年買創科（669），理由係美國經濟轉強，創科呢類出口股可望受惠。<br>唔少分析都認為，喺中國經濟放緩而美國持續復蘇之下，以美國為出口市場嘅股份，會成為港股熊市之中嘅逆市奇萉。不過筆者質疑，美國經濟仲可以好到幾耐，因為被視為美國經濟領先指標嘅道瓊斯運輸平均指數，已呈見頂回軟之勢。</p><p>道瓊運輸指數露端倪</p><p>筆者搵返創科上市至今二十幾年嘅股價圖嚟睇，發覺創科嘅股價走向，同道瓊運輸指數多年嚟嘅走向都幾相似吓。冇錯，兩者走勢短期會有出入，但除咗喺1999至2000年代初嘅科網泡沫時期，同埋2000年代中期，美國樓市醞釀泡沫嗰幾年之外，創科同道瓊運輸指數，兩者長期走勢少有背馳。<br>奇怪嘅係，美股而家明顯上升乏力而非有泡沫，但係創科近期股價同道瓊運輸指數卻明顯一升一跌，指數由去年底至今年首季一直高位橫行，至今年3月更加開始回落，不過創科股價由去年9月至今，一直反覆向上。<br>基於上述背馳，對於創科股價係咪可以一如摩通預測，由昨日嘅31.85元升到46元，筆者有保留。<br>有分析認為，國際油價疲弱係道瓊平均指數最近一年回落嘅重要原因，所以該指數最近呢輪回落，並非美國經濟將會轉差嘅預兆。不過筆者認為，油價回軟除咗因為油組同美國原油供應過剩，一定程度上亦同環球經濟放緩，導致原油需求疲弱有關。<br>道瓊運輸指數呢輪下跌係咪一如以往，預示美國自金融海嘯後嘅一輪經濟復蘇有機會見頂，定係純粹被油價下跌所扭曲，不妨拭目以待。<br><br>El.<br>本欄逢周二、四、五刊出</p></body></html>