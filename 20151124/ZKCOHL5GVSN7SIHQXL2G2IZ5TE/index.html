<html><header><meta charset="utf-8"><title>中環在線：渣打推銀行車陳德霖周四撐場 - 李華華</title></header><body><h1>中環在線：渣打推銀行車<br>陳德霖周四撐場 - 李華華</h1><p>幾時都話「地區工作」要做得足，銀行亦唔例外，針對偏遠地區與舊式屋邨，銀行網絡覆蓋不足嘅情況，渣打籌備咗幾年，落實於本周四推出銀行流動車服務，首站將停泊天水圍天晴邨，亦都係全港首架銀行流動服務車。<br>據講服務推出初期，營業日為星期一至五，營業時間為上午9時至下午4時，首站將會停泊天晴邨，具體地點，同埋之後嘅路線圖就會另行公佈。由於車上有ATM，為咗加強保安，所以流動車上面，除咗有銀行職員，仲會有位保安駐守，咁大家就可以安心提款！<br>銀行2013年曾經簽署《公平待客約章》，萬事都要「以客為本」，金管局總裁陳德霖當然樂見渣打推出銀行流動車，噚日仲親自寫篇《匯思》贈興，先為呢件事做啦啦隊，佢星期四仲會去到天水圍撐場㖭。</p></body></html>