<html><header><meta charset="utf-8"><title>友誼賽 - 左丁山</title></header><body><h1>友誼賽 - 左丁山</h1><p>上星期係全球足球界之「國際賽周」，有正式比賽如世界盃外圍賽（如香港對中國），有非正式之友誼賽（如德國對荷蘭，英格蘭對法國），點知十一月十三日黑色星期五，法國在巴黎法蘭西運動場應戰德國之時，就發生恐怖襲擊慘劇，法國中場球員迪亞拉（非洲裔歸化法國籍）嘅表妹在音樂會被亂槍掃射致死，另法國前鋒基士文細妹亦在同一個音樂會，有幸運之神眷顧，大難不死，逃出鬼門關。<br>法國對德國一戰，雙方球員雖未接獲正式通知，但已隱約覺得有事，雙方無心戀戰，德國以○比二敗陣，草草收場，球迷事後留在球場等警方通知，先至離開，法國球員一直留在更衣室唔走，等到德國球員可以安全離開，直上巴士奔往機場乘搭專機回國時，法國球員先至離開，以示彼此支持。<br>到咗十一月十七日歐洲時間星期二晚上，法國要到倫敦溫布萊作客，英國足總事前曾問法國足總：「駛唔駛取消賽事？」法國足總一口拒絕，聲言足球十分重要，一切如常，不能向恐怖分子示弱。法國領隊迪更斯於是向球員講：「邊一位想退出，我會明白，一啲都唔介意。」但23位球員異口同聲咁講：「我地去倫敦。」包括迪亞拉與基士文在內，呢啲行為，就係We are France之最高表現。<br>英法球賽開始前，兩隊領隊陪同劍橋公爵（威廉王子）向巴黎受害人士獻花致敬，跟住奏起法國國歌，全場七萬二千球迷一致站立齊唱馬賽曲，在場法國觀眾深受英國人之友誼感動，眼都濕晒，法國門將萊里斯（熱刺）尤其向英國球迷致敬，英法傳媒一致讚揚呢場球賽係真正Friendly，至於英格蘭淨勝二比零，已經冇乜人提咯。可惜嘅係，另一場德國荷蘭友誼賽，就收到虛報炸彈威脅，臨時取消。明年歐洲國家盃在法國舉行，本可為法國帶來大量遊客，但現在蒙上恐襲陰影，虛報炸彈謊言等等，到時球賽會否臨時取消，或者受到真正襲擊，冇人敢擔保。恐怖分子除咗要惡意造成人命傷亡外，亦刻意破壞歐洲人之正常生活文化，讓歐洲人生活在恐懼中。近日巴黎有好多年青人特登多出街，多到咖啡室，bistro，以示生活正常，就係在行為上對抗恐怖主義！</p></body></html>