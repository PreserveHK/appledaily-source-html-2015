<html><header><meta charset="utf-8"><title>搵欣宜做掩護　許廷鏗易服男同居</title></header><body><h1>搵欣宜做掩護　許廷鏗易服男同居</h1><p>歌手兼牙醫許廷鏗出道五年，雖憑俊朗外形和磁性聲線冧掂不少女性fans，但同時其斷背緋聞亦一直傳不停。繼張敬軒及與「嫩版陳奐仁」公園瞓大髀及咀嘴後，三年前他又與關心妍的「易服男」助手阿小在的士纏綿。近日本報接獲消息，指阿小已進駐許廷鏗於大圍曉翠山莊的新居。過去一星期，本報記者兩度發現阿小與許廷鏗一同離開寓所乘車外出，同居關係正式曝光。</p><p>獲封「將軍澳吳尊」的許廷鏗（Alfred），唱歌事業發展本來一帆風順，但隨着原來唱片公司星煥收歸無綫旗下星夢娛樂，以及同公司的鄭俊弘備受力捧，令許廷鏗在唱片公司一哥地位岌岌可危。不過，許廷鏗事業發展雖然遇阻滯，但感情生活卻十分愜意。據了解，曾與許廷鏗傳緋聞的關心妍易服男助手阿小，早在半年前已進駐許廷鏗大圍曉翠山莊新竇，二人展開同居生活。<br>身形胖胖、留長髮及女性打扮的阿小，本是關心妍忠實fans，其後成為偶像私人助手，因工作關係與許廷鏗「邂逅」。三年前許廷鏗被發現與阿小在的士依偎纏綿而傳緋聞，但許廷鏗聲稱二人只是朋友。不過，據知情人士透露，許廷鏗與阿小的關係從未間斷，半年前二人更共賦同居，知情者說：「Alfred早排搬咗去曉翠山莊，佢同阿小一齊住埋起碼半年，但阿小唔係日日都喺度過夜，一個星期有幾晚喺度，Alfred平時好少出街，佢唔出街嗰陣，阿小就會買外賣返屋企畀Alfred食。佢哋每次出入都好小心，一齊搭𨋢，都會等人出晒𨋢先至出去。」過去一星期，本報多次在曉翠山莊等候，結果兩度發現阿小與許廷鏗結伴離開寓所，同居關係終於曝光。</p><p>出入前後腳</p><p>上周四晚9時半，許廷鏗與阿小一起乘坐友人駕駛的寶馬外出，許廷鏗坐在後排，阿小則坐在司機位旁，一出車便極速駛到大圍積福街，有餐廳夥計早捧住外賣等候，同行男友人攞完外賣後，與車上許廷鏗及阿小傾談幾句，便開車絕塵而去。<br>至上周六傍晚6時許，許廷鏗與阿小又再出動，今次還加埋鄭欣宜及兩男性友人，一行五人再乘當日的寶馬離開曉翠山莊，直駛大埔醫院探朋友。未知是否因為新沙士疫情而提高警覺，一行人落車前全都戴口罩。許廷鏗先跟男友人落車進醫院，阿小則與欣宜等相隔一分鐘後才落車，刻意前後腳掩人耳目。現場所見，心情靚爆的阿小與欣宜邊行邊蹦蹦跳。</p><p>被撇心情差</p><p>許廷鏗與欣宜在醫院逗留近一小時便先行離開，疑期間發現記者，於是未有等阿小及另一男友人，便着朋友開車離去。至於被撇低的阿小，相隔十五分鐘後與另一男友人步出時，發現座駕不知所蹤，便悶悶不樂的講電話，與之前蹦蹦跳的心情反差甚大，最後他嬲爆爆改搭綠的往馬鞍山方向駛去。<br>記者昨致電許廷鏗，但至截稿前未能聯絡得上。至於阿小被問到日前與許廷鏗到醫院一事時，他謂：「係之前一個親戚病咗，我哋都識嘅，一齊探病啫。」對於與許廷鏗的緋聞，阿小強調二人只是朋友，問是否入住許廷鏗的寓所？阿小連聲否認：「唔係呀，梗係唔係啦，冇呢回事喎。」<br>採訪、攝影：吳耀輝、徐錦池、潘冠恩</p><p>蘋果20年　企硬我敢言<br> http://20.appledaily.com  </p></body></html>