<html><header><meta charset="utf-8"><title>金手指：點解要賣香港樓 - 孫柏文</title></header><body><h1>金手指：點解要賣香港樓 - 孫柏文</h1><p>對上一周香港政制及政局好多新聞，呢度係投資版，故我唔講啱或錯。今日純粹分析，特別係下一步會有乜發生同本地資產價格會點。首先大家要記得我話過喺今年初賣咗樓，亦解釋過係因覺得香港唔係無機會出現大規模種族衝突甚至屠殺。上周之事，亦只係確認我分析。</p><p>和平爭取證明無效</p><p>約兩年前香港有批聲音話之前幾十年嘅和平、合法爭取普選嘅方法唔得，故就發明一樣叫做佔中嘅概念。佔中最核心就係和平，不過非法。當時有好多想爭取真普選嘅人，都覺得佔中特別係非法嗰部份太激，搞唔搞到都成疑。點知佔中或承繼嘅雨傘運動，不但做咗仲要超乎預期咁多人支持，香港爭取真普選人士嘅意願毋庸置疑。點知投入大量嘅精神、心願完全無效果，最終政制方案同八三一好似無雨傘運動咁。<br>西貢搵到炸彈，唔知堅定流，亦唔知邊個做。深黃即刻指住話係false flag，即有如啲人傳當年花旗國炭疽菌係由中情局放，等國民支持打伊拉克。但呢個趨勢你會覺得怪嗎？而雨傘運動最大嘅得着，根據Karl Popper嘅否定論，就係和平、合法唔work，和平、非法都被結果否定效果。<br>上周五喺獅子山學會晚宴，我發表呢個預測時，有人問：「香港人唔鍾意暴力喎！例如我。」我答話，暴力一定會有人試，因所有和平爭取方法已被證明無效。仲要唔係打爛立法會玻璃嗰隻。第一步我相信將會以唔傷人、冇經濟價值開始。我問番佢，若有人趁夜深人靜，炸爆咗灣仔會展對出嘅金紫荊雕塑，拍埋短片上facebook會有幾多個like？佢笑住話唔止like，仲會share。<br>香港之後，好嘅就學台灣，唔好嘅就北愛爾蘭。到時會係大家未出世嘅下一代，打佢哋未出世嘅一代。若你覺得通過吓啲廿三條就無事，咁你嘅水平亦係信可「等埋發叔」。故若你喺香港有多個物業，係時候做業主界嘅湯家驊，減低香港比重離場。<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>