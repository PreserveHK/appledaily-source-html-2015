<html><header><meta charset="utf-8"><title>虛懷教練 - 左丁山</title></header><body><h1>虛懷教練 - 左丁山</h1><p>學生豪往美國東岸做交換生一年，六月已經散學，父母到美國搵埋佢一齊旅行，去完紐約就飛往西岸，在三藩市紮營，漫遊灣區矽谷一帶，好不疏扶。事先左丁山建議佢地住在Union Square後面之萬豪酒店，從酒店出嚟唔駛兩分鐘就到達Macy百貨公司，方便豪媽媽購物，跟住到隔籬之著名餐廳Kuleto's吃晚餐（一定要提早預訂，因日日滿座）。豪爸爸話食得好過癮，食物與服務都一流喎。不過埋單時俾貼士就夠勁了，要收18%，唔怪得服務殷切啦，我地香港人到美國最唔慣就係呢樣，乜俾貼士要俾咁多㗎，有乜法子唔懷念日本服務吖，零貼士喎，淨係呢一樣，已經要佩服日本人，或曰，喂，日本可將貼士融入餐費之內啫。當然會係，但與美國比較，高級餐廳內嘅餐費，又唔會便宜得過日本嘅啫。<br>學生豪阿叔有一位中學同學在美國攞到天文學博士學位，現於柏克萊做研究天文天體，請學生豪等三人參觀柏克萊校園，順帶講解星體科學，大家聽到一嚿雲，畢竟高深科學並非普通人可以理解嘅，不過呢位李博士嘅奮鬥求學經歷，由被人視為band 3中文中學嘅學生到成為柏克萊天文研究員，就對學生豪好有啟發性，知道讀書需要不止天份，不純粹是天份，還要孜孜不倦，勤奮不懈。<br>佢地逗留期間，適逢金州勇士隊勇奪NBA決賽冠軍以四勝二負嘅賽績，擊敗克里夫蘭騎士隊，渥克蘭及三藩市一片歡騰，按美國做生意慣例，印上NBA Champs嘅勇士隊波衫即時上市，肥仔K以前在灣區讀書係勇士擁躉，受苦多年，今次見到勇士自1975以來第一次攞冠軍。歡喜若狂，立即叫學生豪代買球衣，左丁山聞訊，亦唔執輸，要豪爸爸買多一件，最好嘅話，如有教練Steve Kerr嘅波衫，再買多一件。Kerr以前在公牛與馬刺隊打波，贏過5次NBA指環，但係屬於搭「順風車」性質，在公牛有米高佐敦及積臣教練，在馬刺有鄧肯與波普域治教練，皆籃球之神，Kerr只係配角，出場射吓三分球而已，想唔到佢第一次做總教練，就帶領勇士奪標，媲美另一位籃球神人Pat Riley（1982），真係成就非凡，報導話Kerr為人謙虛，肯聽不同意見，今勻輸咗第二、三場之後，佢嘅28歲助理大膽建議放棄長人中鋒Bogut，改打「矮人陣」，用副選伊加多拿做正選，Kerr即時聽從，果然變陣後連贏三場，反敗為勝，如此虛懷教練，相信以後可繼續贏落去！</p></body></html>