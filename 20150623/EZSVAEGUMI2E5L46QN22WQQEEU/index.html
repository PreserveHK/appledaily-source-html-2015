<html><header><meta charset="utf-8"><title>魚樂無窮：憑大股東手影搵靚殼 - 唐牛</title></header><body><h1>魚樂無窮：憑大股東手影搵靚殼 - 唐牛</h1><p>面對自己嘅心頭好，每個人都會盡力爭取︰大人會爭演唱會飛、爭手袋、爭真普選，細路仔亦會爭玩具、爭零食。股票市場一樣，有好股梗係搶埋一份，但如果唔係一般老散，而係上市公司大股東呢？<br>皇朝傢俬（1198）上月宣佈，以先舊後新方式配售2.78億股，每股作價0.24元，涉資6,700萬銀，完成後大股東兼主席謝錦鵬持股量由32.1%降至26.8%。不足一個月，謝錦鵬提出自願有條件部份現金收購，以每股0.43元，向合資格股東收購2.2億股，涉資近億元，完成後謝錦鵬持股量將由26.8%，大幅增加至39.9%，較第一次配售前還要多。<br>由被攤薄至變相增持，究竟謝錦鵬爭取甚麼呢？顯而易見，就係超過三成嘅控股地位，點解咁重要？其實有唔少蛛絲馬迹︰皇朝傢俬主要喺內地產銷中高檔傢具產品，近年業績走樣，兩年共蝕6億，意興闌珊是常識吧。公司市值9億，市賬率0.64倍，集齊業績差、細細粒、資產厚因素，賣殼未嘗唔係好選擇。<br>上述係咪謝錦鵬奪回控權嘅原因？畀多個貼士你，謝錦鵬宣佈局部收購當日，集團將位於麼地道嘅總辦事處出售，涉資7,000萬銀，卻未有售後租回安排，總部都唔要，意味啲乜？自己想想吧。從投資角度出發，0.43元乃底線，上望幾多？一幅超美麗圖畫，可以係無價寶。<br><br>唐牛<br> https://www.facebook.com/tongcow88 </p></body></html>