<html><header><meta charset="utf-8"><title>中環在線：赴蒙地卡羅試食　引入靚牛扒店岳少飲食王國又添一員 - 李華華</title></header><body><h1>中環在線：<br>赴蒙地卡羅試食　引入靚牛扒店<br>岳少飲食王國又添一員 - 李華華</h1><p>有「娛樂大亨」之稱嘅林建岳識飲識食，旗下有多間餐廳，上星期《米芝蓮指南香港澳門2016》出爐，佢就有5間餐廳摘星，最近佢呢個飲食王國又多一位新成員，佢喺中環開咗一間專食靚牛扒嘅Beefbar。<br>岳少旗下餐廳種類多，有意大利菜、日本菜、中菜，上月底低調開業嘅Beefbar，總店位於摩納哥蒙地卡羅。聞說岳少經朋友介紹，飛過總店試，覺得唔錯就搵對方合作，取得專營權在港開店。<br>喺蒙地卡羅嘅Beefbar原先只係肉類入口廠，好多顧客成日叫老闆介紹食牛扒嘅餐廳，老闆於是開埋餐廳，𠵱家喺莫斯科、墨西哥都有餐廳。</p><p>牛扒以Staub鑄鐵鍋盛載</p><p>岳少呢間Beefbar上月底先至開業，華華上星期去食晏，餐廳位於一幢商廈嘅2樓，全層有5,000平方呎，設有90個座位，有兩個房可以作私人聚會。<br>打開餐牌，有分別來自澳洲與美國嘅牛，可選擇不同部位、不同飼料養嘅，鍾意食牛嘅人應該好啱口胃。<br>華華叫咗一客澳洲和牛午市套餐（前菜連主菜330元），牛肉的確嫩口，餐廳希望保持食物溫度，用法國Staub鑄鐵鍋盛載牛扒，真係要小心燙手。華華並非愛肉之人，反而更欣賞旁邊嘅薯蓉，廚師用歐洲薯仔加牛油、牛奶，打得十分細滑。<br><br>李華華<br>mailto:LiWaWa@AppleDaily.com</p></body></html>