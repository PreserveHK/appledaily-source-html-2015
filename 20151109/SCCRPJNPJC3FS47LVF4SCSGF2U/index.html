<html><header><meta charset="utf-8"><title>豪花200萬搞森林婚禮徐天佑娶老婆　爆喊口窒窒</title></header><body><h1>豪花200萬搞森林婚禮<br>徐天佑娶老婆　爆喊口窒窒</h1><p>現年32歲的男子組合Shine成員徐天佑，昨日跟拍拖八年的圈外女友兼舊同學Olive結婚，天佑豪花二百萬娶妻，直言拍拖時未有對太太講太多甜言蜜語，因為他相信做好過講，昨日終於給Olive名份。昨午行禮時，一對新人回憶拍拖時的點滴，不禁落淚，連天佑都口窒窒起來。</p><p>娛圈喜事停不了，男子組合Shine成員徐天佑昨日跟拍拖八年的圈外女友兼舊同學Olive共諧連理，一對新人昨早和晚上在尖沙嘴洲際酒店分別接新娘及擺酒，中午轉場到附近的半島酒店Felix舉行婚禮，天佑豪花約二百萬。<br></p><p>爆天佑校草
</p><p>天佑與太太為中學同學，兩人畢業後，天佑加入娛圈，Olive負笈美國，八年前重遇拍拖，直至今年情人節，天佑以99朵玫瑰和鑽戒向女友求婚成功，他們早前到了意大利舉行訂婚儀式及到歐洲拍攝婚照。<br>昨午一對新人在Felix舉行婚禮註冊時，陳果和黃又南都往觀禮。Olive換上婚紗、天佑穿燕尾禮服，天佑口窒窒回顧與老婆八年的甜蜜拍拖路，他謂看着彼此成長：「我哋啱啱一齊，佢（Olive）有問我do you love me？啲嘢講係冇用，我一路好少答，做先緊要。」Olive就大爆當年中二校內邂逅天佑情景，大讚老公是校草，她說：「緣份令我喺美國讀書返嚟，我哋又一齊，唔係就咁愛咁簡單，而係大家要經營落去。」感動氣氛令天佑和Olive都不停流淚，兩人越喊越犀利，連見證的律師都要叫停儀式，他們宣誓後交換戒指兼咀嘴，正式結為夫妻。<br>天佑昨晚在洲際筵開36席宴請親朋，酒店的長樓梯佈置成森林，約傍晚6時，天佑拖着老婆下來接受訪問，Olive不小心踢到燭台，天佑即叫工作人員整理，一對新人應記者要求連咀三次。Olive影相後未有陪老公受訪，天佑興奮說：「越近越緊張，婚禮好多細節安排，難過搞演唱會，成個婚禮製作自己決定，太太負責審美，樓梯佈置係佢諗。」<br></p><p>最好龍鳳胎</p><p>問到天佑豪花二百萬老婆本，他不肉赤並說：「使咗少少啦，不嬲有儲開錢，一生人一次大事，應使則使，冇乜贊助。」他表示求婚鑽戒有兩卡，Olive在婚宴還會戴上黃鑽耳環。至於婚後蜜月之旅，天佑指與Olive拍拖不時出埠玩，蜜月會跟友人一起到日本欣賞紅葉，順道造人？天佑說：「五年前我唔鍾意小朋友，今日見花女好得意，畀佢融化咗，𠵱家諗法唔同咗，老婆話生BB就睇我，想生一男一女，龍鳳胎就最好。」<br>天佑又謂估不到娶老婆會喊，他說：「見到外父好感觸，外父頂唔順，我又頂唔順，跟住到太太喊。」至於愛的宣言，天佑直言：「我好實際，承諾講十次做唔到都冇用，今日真係做到。我好少同老婆講愛你，行動為先。」他指婚禮會獻唱陳百強經典金曲《有了你》送給老婆。<br>採訪：盧妹<br>攝影：陳俊強</p></body></html>