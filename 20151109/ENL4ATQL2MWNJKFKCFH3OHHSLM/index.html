<html><header><meta charset="utf-8"><title>TSA鬥爭寸步不能讓　（添馬男） - 添馬男</title></header><body><h1>TSA鬥爭寸步不能讓　<br>（添馬男） - 添馬男</h1><p>預計反TSA將會越搞越大煲，2012年7月反國教運動至今三年有多，呢班人完全冇得到任何教訓，一味以為死拖爛拖，等過咗選舉就會淡埋。行會張志剛解讀為泛民食過翻尋味，在區選前翻炒反國教運動作競選議題，判斷錯晒，同當年反國教進退失據如出一轍。<br>梁振英及其親信恍如生存在上一個世紀八十年代，沿用一套老左毛毒政治陰謀論，認定本土民主運動及社運，背後必有政治勢力、政黨及外國勢力策劃，呢種講法正好投北京所好，表面睇似層層內裏反智。尤其近十年自八十後社運抬頭，由天星、皇后保育一路殺到反高鐵、菜園村到東北社運，是自發的新社會運動，泛民完全冇領導，只係跟住形勢去抽水。反國教初起，學民思潮甚麼組織、黃之鋒係乜水，689落屯門搞諮詢會，學民突擊會場舉牌，記者仲問呢班中學生係乜嘢人。真正鬧大係政府官員無能，拖到家長都企出嚟，形勢先不可收拾，至於所謂泛民政治黑手，根本就落後形勢，記得當初教協係支持國教。</p><p>鬥爭思維小事化大</p><p>家長對TSA不滿是政策執行問題，學校是病源，根本就大把空間去調整。但在政府眼中卻無端變成了寸步不讓，退一步將令區選形勢逆轉的生死對決，我們只能講句：「夠鐘食藥。」呢種政治鬥爭邏輯，會捕風捉影，憑空羅織成政治大陰謀。689十分欣賞的偉大領袖毛澤東一邊吟詩寫詞，一邊度橋整死革命同志，同樣愛捕風捉影，認為同志受蘇聯外國勢力操縱。毛毒入腦，後果是小事化大，大事變危機，三年來冇停過。只要對區選稍微有認識都知道係鬥勤力，鬥蛇齋餅糭，絕對唔會有人低能到用教育做選舉議題。<br>如此政策爭議會不斷升級，有兩個特別原因，第一是局長吳克儉無能，官場皆知，除鍾意出訪遊埠外，亦喜歡去酒會，但就唔多想返政總辦公室，據說教育局常秘經常在開會期間當面窒佢，一條廢柴又何來政治能量去擺平TSA，於是惟有閃，口中念念有詞「你睇我唔到、你睇我唔到」，以為咁就冇人見到佢。<br>第二是現屆政府用鬥爭方式管治社會，港英年代但凡有政策爭議，政府官員都會採取低調，幕後傾掂數，將件事升呢對自己冇好處。𠵱家就正好相反，一開波就從政治角度入手，拉高矛盾，逼中間歸邊，然後就孤立反對者，開動宣傳機器打殘對方，於是大家惟有攬炒。<br>特區政治之令人厭惡，係政府管治水平低，三年半以來仲以為自己未掌權，一味諉過於人；如傳媒太自由、反對派凡事政治化、法官唔聽點、英美勢力猖狂，諸如此類。上次反國教，仲有林鄭做奶媽，一方面拍住吳克儉，另一方面穩定形勢，但如今林鄭無求膽自大，頻頻爆seed亂噏，相信係扮儍免被689視為連任對手而追殺，反TSA如果真係被視為寸步不讓之敵我矛盾鬥爭，莫講話林鄭閃開，政府內部冇其他人願意沾手，當梁粉們紛紛披掛上陣，殺氣騰騰，與他們心目中的反對派死敵對決，結果只有令反TSA運動聲勢更加浩大。<br>香港管治失效，沒有糾錯迹象，仲越來越癲。<br><br>添馬男</p></body></html>