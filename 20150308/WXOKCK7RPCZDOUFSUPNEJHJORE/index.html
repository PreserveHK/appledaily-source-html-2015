<html><header><meta charset="utf-8"><title>培育人才為上 - 左丁山</title></header><body><h1>培育人才為上 - 左丁山</h1><p>發展科技，並非係設立一個政府部門去推動就得，總要有相輔相成嘅大環境配合，香港就素來都冇，故此政府如要推動香港科技發展，須從改變人心、改變大環境着手。南韓發展經濟模式一開始（自韓戰後）就係政府主導，政府首先用政策優惠嚟指揮投資流向輕工業（玩具電器），然後向重工業（鋼鐵、造船、汽車），之後向電子工業及科技產業，有形之手無處不在，於是形成幾個大財閥壟斷一切衣食住行及消費零售行業，赤裸裸官商勾結，中小企不成氣候，亦因此大財閥創辦人不時有牢獄之災。香港人可否容忍呢啲政策？<br>左丁山三十年前就服務於創業投資公司，係香港先行者之一，最初投資hi-tech（當時floppy disk已算高科技），不斷揩嘢，後來改變方針投資於快餐店、酒店、珠寶零售，成績斐然，當年一間接受我地投資嘅公司老闆今日已成為泰國十大富豪之一。原因無他者，香港投資地產，利潤高，資金回籠快，地產人才香港有大把，律師、會計師、則師、測量師、工程師一請就有。相反，搵高科技專家就要等運到，在如此環境下，邊度有投資者擺錢落高科技行業呀！<br>今日因互聯網普及全球，將科技知識普及化、應用化，加上香港地產已經過咗成熟期，經過多年汰弱留強，等閒人幾難在地產市場爭雄，而適逢全球資金泛濫，在香港之私募基金又多又有錢，要搵投資對象，發展科技產業係有啲苗頭嘞，唯一樽頸係人才不足，八間大學加埋嘅經費總和，大概唔及一間史丹福，何況人地矽谷還有柏克萊呢，加州還有加州理工及UCLA等等呢，故此矽谷科技人才輩出，土地又多，能夠成為世界創新科技大腦。香港欲要學習，應該由政府大力撥款俾五間大學嘅工學院，唔係設立創科局。用高薪招聘美國一流科技工程人才（不少係華人）來港教書，培養下一代，有咗Gates，Jobs，Page，Yang呢類人物出現之後，保證創投基金會湧埋嚟，帶動佢地去珠三角設廠，在深圳設立後勤基地，在香港搞上市，完全唔駛政府插手幫忙。依家猛話搞科技，但增撥資源俾大學又唔肯，講古咩。葉劉淑儀成日講史丹福，試問矽谷冇咗史丹福，美國冇咗哈佛等大學，點會有創新科技呀。南韓以舉國之力，先至可以孕育出一間三星巨無霸，代價係趕絕中小科技公司，香港千萬不可仿效。</p></body></html>