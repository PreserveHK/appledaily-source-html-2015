<html><header><meta charset="utf-8"><title>一周三件：江銅殘爆等反彈 - 錢雋</title></header><body><h1>一周三件：江銅殘爆等反彈 - 錢雋</h1><p>江西銅業（358）同場內好多資源礦業股一樣咁殘，但集團PB仲要低過同級對手一大截，係殘上加殘！趁期銅就快試近中期通道底，博江銅反彈，有得諗。<br>江銅今年6月尾每股NAV 16蚊港元，現價（9.26元）得0.58倍PB，明年預估0.54倍PB。連埋上周五祖國股市大插插，江銅A股（滬：600362）三日累跌咗8%，現價約17.8港元，仲講緊1倍PB，江銅H股比A股折讓48%。</p><p>母企計劃增持</p><p>江銅2008年金融海嘯慘烈期0.49倍PB，過去10年平均1.67倍PB，銅價跌，江銅無運行，但家陣PB，幾乎去到海嘯期，兼比10年平均值平咗65%。<br>仲未止，江銅近磅級數行家，祖國雲南銅業（深：000878）3.2倍PB、銅陵有色（深：000630）2.5倍、美國上市Freeport-McMoRan，市值去到737億港元，亦講緊0.85倍PB，江銅就算比起呢家美國企業，PB仍然平咗近30%，江銅係殘上加殘。而今年7月，阿媽江銅集團就話，計劃由呢段期間打後十二個月，累計增持江銅H股最多6,850萬股。江銅H股平咗咁多，都係咁揀。<br>倫敦期銅啱啱上周一（23號）創咗五年低見4,443蚊美金，兼好貼近2012年以嚟下行通道底4,330蚊美金。若果成個pattern無變，期銅試近通道底，加埋三底背馳，會有反彈。<br>呢轉睇實美國議息期，美國若果真係加息，期銅試通道底，兜江銅，當上番Freeport-McMoRan 0.8倍PB咁計，江銅現價計，都講緊要升47%到13.4元，兼仲未追到A股同祖國行家PB水位。<br><br>錢雋<br>細價股專家<br>本欄逢周一、三、五刊出</p></body></html>