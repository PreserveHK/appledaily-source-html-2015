<html><header><meta charset="utf-8"><title>宣傳《星戰》做錯《Star Trek》手勢Super Girls被狂插</title></header><body><h1>宣傳《星戰》做錯《Star Trek》手勢<br>Super Girls被狂插</h1><p>今個月17號《星球大戰：原力覺醒》就會上映，好多品牌都有同《星戰》合作，而昨日就有服裝品牌貼咗一張由Super Girls着住同《星戰》合作嘅衫。好喇，問題出現喇！就唔係啲衫唔靚，而係有成員嘅手勢出咗事啊！<br><br>張相就得Super Girls四個成員影，包括吳嘉熙（Cheronna）、蔡明芳（Jessica）、陳穎欣（Yanny）同李靜儀（Heidi）四個影，而當中Cheronna同Jessica兩個就做咗個手勢，唔係《星戰》嘅手勢，都唔係一般嘅普通手勢，而係另一套戲《星空奇遇記（Star Trek）》入面，Spock (冼樸) 嘅經典手勢。即時就引嚟一班網民鬧爆：「孤陋寡聞.....請問StarWars邊個角色係咁嘅手勢?咁大個project冇人監察先出街的嗎?」、「請問是宣傳StarWars還是StarTrek?」等等…<br><br>其實佢哋又未必可能係錯，因為新版嘅《星空奇遇記（Star Trek）》同嚟緊會上嘅《星戰》嘅導演都係J.J.艾布斯（J.J.Abrams），所以都有網民話：「這實際上是宣傳J.J. Abrams 的作品。」但係…佢哋就連Spock嘅經典手勢都做錯，係手心向出，唔係向入喎。</p></body></html>