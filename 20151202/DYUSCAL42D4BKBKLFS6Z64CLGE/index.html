<html><header><meta charset="utf-8"><title>隔牆有耳：弱勢義工隊　施快樂魔法 - 李八方</title></header><body><h1>隔牆有耳：<br>弱勢義工隊　施快樂魔法 - 李八方</h1><p>佢哋腦筋可能唔夠靈活，部份身體殘障，卻能憑一對巧手同鬼馬表情，變出各種戲法。有社福機構組成360人義工隊，當中包括弱能人士、少數族裔及新來港婦女，學習魔術秘技，再表演畀長者同其他弱勢社群，娛人娛己。機構更計劃成立魔法學院，令義工「升呢」做導師，將快樂種子散落社區。<br>靜芳攞住一張啤牌Q，在場一班老友記齊叫「媽哩媽哩空」，靜芳輕輕反手，Q已變成K；敬森搖一搖魔術棒，手中小盆栽就成美麗花朵（圖）。佢哋兩個係輕中度智障人士，去年參加保良局「快樂魔法社區計劃」，成為義工隊成員；兩位都喺庇護工場工作，學識魔術後不時到長者中心演出，仲獲邀到酒樓晚宴出騷，演出半小時賺300至500蚊。<br>負責計劃嘅社工朱逸廉話，希望學員喺學習魔術過程中，增強自信心及鍛煉肌肉活動能力，學成後落區表演畀其他弱勢社群。佢話構思緊成立魔法學院，由現時嘅義工任教，訓練更多魔法義工，回饋社區。</p></body></html>