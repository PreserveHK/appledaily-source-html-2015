<html><header><meta charset="utf-8"><title>求驗客手記︰金球獎前奪西甲最佳球員美斯贏晒C朗</title></header><body><h1>求驗客手記︰金球獎前奪西甲最佳球員<br>美斯贏晒C朗</h1><p>美斯喺前日舉行嘅西甲頒獎禮包攬最佳球員同最佳前鋒兩個大獎，先贏基斯坦奴朗拿度（C朗）一仗，睇怕美斯好大機會可以第五次贏得國際足協金球獎。美斯同巴塞隆拿隊友尼馬異口同聲咁話，戥蘇亞雷斯唔抵，認為「MSN」應該包攬金球獎三強。</p><p>C朗得「豬肉獎」費事去</p><p>西甲喺星期一舉行上季嘅頒獎禮，冠軍巴塞成為大贏家，擸咗五個獎，其中美斯擊敗上季神射手、皇家馬德里嘅C朗，拎咗最佳球員同最佳前鋒。巴塞門將哥迪奧巴禾奪得最佳門將，教練安歷基就拎咗最佳教練，而尼馬就獲得最佳美洲球員。<br>至於皇馬就有三個獎，占士洛迪古斯同沙治奧拉莫斯分別贏得最佳中場同後衞，C朗就拎咗個「豬肉獎」，被網民選為最受歡迎球員。唔知係咪知自己一定冇大獎拎，C朗連頒獎禮都冇出席。<br>喺西甲頒獎禮前夕，國際足協公佈咗金球獎最後三強，分別係美斯、C朗同埋尼馬，所以記者都問美斯同尼馬點睇呢份三強名單。美斯一開口就提到隊友蘇亞雷斯，「我好想同尼馬、阿蘇一齊企喺金球獎嘅頒獎台上，阿蘇值得入圍最後三強，但當然C朗都表現好好。」<br>23歲嘅尼馬都係咁話：「能夠入選最後三強，我覺得好榮幸，但我認為蘇亞雷斯都應該一齊入選。無可否認，美斯點都係頂頭大熱，佢係我心目中嘅世界第一。」另外，尼馬由山度士加盟巴塞份約寫明，如果佢入圍金球獎最後三強，巴塞就要畀多二百萬歐元（約1,600萬港元）山度士。</p><p>美斯尼馬戥阿蘇唔抵</p><p>MSN嘅關係真係非常融洽，好似一家人咁，阿蘇雖然入唔到金球獎最後三強，佢亦喺網上發佈三人合照，祝賀兩位拍檔：「恭喜我嘅兩名老友，我真係好開心，為你哋感到驕傲。」尼馬話MSN之所以咁成功，全因彼此間嘅情誼︰「MSN嘅成功秘訣？就係友情同埋謙卑。美斯同阿蘇都係我嘅老友，我哋三個都唔會淨係諗住自己，我希望可以一直同佢哋一齊踢波。」<br>據外國博彩公司嘅賠率，美斯拎金球獎得1.1倍，相反C朗同尼馬就有10倍或以上。其實金球獎投票一早完晒，到下個月11號嘅頒獎禮，就會公佈最後得獎者。</p></body></html>