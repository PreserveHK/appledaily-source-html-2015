<html><header><meta charset="utf-8"><title>未諗結婚　與國產新歡相差23年城城風騷認愛：溝通唔在乎年齡</title></header><body><h1>未諗結婚　與國產新歡相差23年<br>城城風騷認愛：溝通唔在乎年齡</h1><p>現年50歲的郭富城跟舊愛熊黛林分手三年後，終於被27歲的內地33C辣模方媛（Moka）喚醒心中愛火，前晚郭天王激罕地在微博賜封女友名份，高調公告戀情後昨晚風騷現身，春風甜笑的城城揚言現在思想成熟，想改變方式公開拍拖，兩人年齡相距23年完全沒問題，在乎心靈和共同思想，並反擊舊愛Lynn：「生活唔係戰場，唔需要一較高下！」</p><p>四大天王之中，只有50歲的郭富城仍未結過婚，三年前跟拍拖七年的熊黛林（Lynn）分手後，去年底城城捲入撩女晒肉照風波，有化名R小姐的留學生，聲稱跟城城暗交三個月，還爆他一腳踏幾船媾M字𡃁模，原來城城的真命天女就是Moka，前晚他在微博貼兩人在車廂的煙韌拖手相，破天荒公開認愛：「這樣開車要慢一點！」還附上一個心形圖案，認真甜到漏。</p><p>「想得到大家認同祝福」</p><p>Lynn等了七年都等不到城城確認女友名份，Moka竟輕易就令城城俯首做裙下之臣，獲賜「新城嫂」名份的Moka在微博施冧功回應：「嗯！慢－慢－開」據知，兩人暗交近一年，城城曾帶她出席友人聚會，今年10月城城50歲生日，Moka親自整蛋糕冧男友，更隨傳隨到做跟得女友，上周Moka被影到來港攻城6日，離港時被記者追訪，城城單手插袋現身保護女友，表現man爆型爆。<br>認愛後的城城昨晚首現身到中環出席活動，着西裝的他表現風騷，在經理人小美陪同下離開跑馬地寓所，全程笑對鏡頭任影唔嬲，當他到達會場後記者蜂擁而上，保安阻影相引起少少混亂，他再合作地企定任影，記者向城城道賀，他笑笑口點頭：「多謝晒！」<br>城城在活動上獲最佳封面獎，他風騷說：「我其實每次攞獎都係鼓勵，不斷鞭策同改變自己，唔怕輸就會迎接成功一天。」之後城城主動入正題：「生活上大家最近都知，大家睇住我成長，感情一直低調，𠵱家想換新方式同對象了解、認識，最重要想得到大家認同、祝福。」問到今次為何肯公開戀情？他說：「𠵱家思想成熟，公開咗唔會影響工作。唔好睇番以前做過乜，每人都有過去。」</p><p>反駁Lynn：生活唔係戰場</p><p>問到是否跟女友拍拖一年多？他說：「冇，好短時間。」女友有甚麼吸引？城城抵死說：「將來話你知，有啲嘢好私人，大家係朋友嘅朋友，食飯認識，幾時識唔好執着。」女友是結婚對象？他說：「冇人知將來係點，公開對我𠵱家階段適合，將來結婚交畀天決定。」公開是否想給女友安全感？他說：「冇諗咁複雜。」<br>對於與Moka年齡相差23年成為焦點，城城坦言：「我覺得一個人相處唔係在乎年齡，係在乎心靈同興趣，發掘大家共同思想，年齡唔係問題，況且我唔似，衰鬼！」會否閃婚？他笑說：「交畀天。」對於女友的背景，他說：「過去咗就過去咗，女仔都有過去，𠵱家希望同女方慢慢發展，否則唔會公開。」對於女友的過去，他說：「每人有過去現在將來，過去唔好數算人哋。」問到王思聰暗指曾跟Moka拍拖，他說：「嗰啲唔回應，每人都應學識尊重對方，無論發生乜事，每人都有過去。」女友是否很感動公開戀情？他笑說：「希望啦。」對於舊愛Lynn在微博晒愛反擊，城城表示：「我希望所有人都幸福，生活唔係戰場，唔需要一較高下。」有內地傳媒問他有否帶女友見媽咪？他以普通話說：「下一步吧，希望媽媽是開心的。」<br>此外，黃子華昨晚與郭富城同場，問他知否城城剛公佈有27歲新女友？他即說：「我好少留意呢啲！」至於他自己，子華說自己一向好公開，只是不會主動做甚麼，問他亦不會否認。記者隨即問之前被影到跟他並肩而行的女子是否女友？子華即大方承認，但否認秘婚消息，更謂現在沒有這個打算。<br>採訪：王連連、徐錦池<br>攝影：陳慧安、羅德光</p></body></html>