<html><header><meta charset="utf-8"><title>傘運1周年：黃藍絲unfriend後破冰無期</title></header><body><h1>傘運1周年：黃藍絲unfriend後破冰無期</h1><p>【本報訊】佔領期間，不少市民因政見分歧而與親友爭拗不斷，在社交媒體更掀起一股unfriend潮，互相取消關注對方或退出群組，不相往來。事隔一年，unfriend潮餘波未了，不少警務人員至今仍被unfriend，他們慨嘆佔領行動令本港社會撕裂及兩極化，要回復昔日理性和諧社會尚有很遠的路途。另有人至今仍盡量避免與政見不同的親友見面應酬，以免擦槍走火傷感情；有黃絲寧留守香港，拒與丈夫返英定居。<br>記者：謝明明　張嘉雯</p><p>不少警務人員至今仍被unfriend，有警員稱，去年9.28警方發射催淚彈後，即被不少朋友unfriend，「就算佔中已經結束，至今仍然被unfriend，唔少夥計都遇到相同情況」。<br>這名警員嘗試主動與朋友修補關係，卻遭冷待，「我同佢哋講見面只閒話家常，唔講政治，但對方反應冷淡，我真係好唔開心，我只係打份工，作為警察要執行指令，但唔代表我唔支持民主，我都爭取一人一票真普選，只係我唔認同用暴力等不合法手段爭取」。他無奈地說：「佔中令唔少人心中有條刺，好難修補，以往香港人理性同互相尊重文化已經不存在。」</p><p>黃絲：費事眼冤兼勞氣
</p><p>本身政見偏向黃絲的公司董事Allen說，佔中期間因不滿部份藍絲親友發表的政見而短暫退出社交群組，「費事眼冤兼勞氣」。雖然他已重新加入社交群組，但至今仍盡量避免應酬，以免擦槍走火傷感情，「尤其是唔會去有好多藍絲出席嘅聚會」，就算家庭聚會也不例外，「屋企聚會有時難免會談論政治，部份家人會話政府管治失當係同佔中有關，我聽到就唔舒服」。<br>Allen直言：「喺佔中期間，部份藍絲同黃絲採取極端手段，兩邊都做得唔啱」。他感慨地說：「佔中令香港社會撕裂，唔少人仍然抱着非黃即藍對立心態，完全容許唔到中間其他顏色。」他認為若梁振英仍繼續出任特首，裂痕恐只會越來越深。<br>佔領後，不少人嚷着移民，偏偏可輕易獲居英權的黃絲Anna卻放棄出走機會，任由英籍丈夫一個人變賣樓房，返英重新開始，自己則租住新界小屋，每晚睡卡板。<br>Anna自言曾任職警隊的丈夫也對香港失望，但不能如丈夫一樣灑脫，「香港係幾艱難，但我唔想咁樣走咗去，我都唔知可以做到乜，但只要可以影響到一個人，我都想留低」。</p><p>主婦上前線捱催淚彈
</p><p>本身是家庭主婦的Anna近年走上前線，聲援罷課、捱催淚彈、留守金鐘旺角，丈夫30多年前由英國來港加入警隊，雖已退休，但謹守中立，「打開報紙，聽到新聞，佢都會咒罵，點解香港𠵱家變成咁？點解政府部門會咁樣去做一啲嘢？完全可能係唔合法嘅」。<br>她指丈夫因為憤慨，今年3月動身回英國，「可能因為佢係外國人，始終覺得香港唔係佢地方，厭惡香港𠵱家個氣氛，就賣咗層樓，返咗英國，我係有少少唔忿氣，雖然我自己都可以走咗去，但我啲朋友、屋企人走唔到，希望留低可以陪一陪佢哋」。<br>她自言患上佔領後遺症，新居的床架由卡板搭成，笑說：「其實𠵱家喺街見到鐵馬都好想搬返屋企，對膠索帶、口罩眼罩都好有感情。」佔領一周年，Anna終於決定年底往英國，「好傷感，好唔捨得，但冇辦法㗎，𠵱家好似同我先生分咗居咁，佢已經喺嗰邊買咗屋，冇可能咁樣長時間分開，佢知道我個人衝動，第日有乜事實會返香港，佢要我無論如何都攞咗個passport先」。<br></p><p>《雨傘一周年》: <br> http://umbrella.appledaily.com  </p></body></html>