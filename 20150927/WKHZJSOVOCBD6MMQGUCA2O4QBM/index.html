<html><header><meta charset="utf-8"><title>大棋局：人民幣SDR搶灘 - Mr. Tregunter</title></header><body><h1>大棋局：人民幣SDR搶灘 - Mr. Tregunter</h1><p>上周五習近平同奧巴馬會晤後，中美雙方就人民幣加入SDR問題發表聯合聲明，當人民幣符合IMF評估SDR嘅標準，美國會支持人民幣成為儲備貨幣。係人民幣貶值見效定還是習近平訪美帶去380億美元波音客機定單見效？ <br>中國對人民幣加入SDR一事點解念茲在茲，嘗試用最簡單方法說明。幾千年嘅經濟史、貨幣史都講明一個原理，濫印銀紙將引發惡性通貨膨脹，到最後無論貨幣、政權都會玩完。國民黨敗退台灣前一年，即1948年8月開始發行金圓券，結果全國經濟崩潰。面對二戰及內戰，國民政府嘅財政經濟早已面臨崩潰邊緣，蔣介石諗住夾硬嚟沒收民間嘅黃金、白銀同外匯頂住先，於是下令民間必須交出金銀外匯去兌換新發行的金圓券。<br>大商家唔係儍，或只上繳部份搪塞應付了事，或撤資將財產轉移出國，或聞到味開始囤積糧食一類必需品。於是蔣介石派蔣經國去上海「打老虎」，逼大商家服從，又用法令將全國物價夾硬凍結喺1948年8月19日之前，商人賣嘢唔可以貴過8月19日嘅價錢。下場當然係搞到一鑊粥，凍結物價有價冇市，商人扮冇嘢賣，上海等大商家聚集之地開始缺糧，民眾更加搶購，出現用金銀外匯買賣的黑市。蔣介石見徵集金銀條數唔夠，延長金圓券兌換期限，民眾更加察覺到金圓券已出事，最後金圓券衰過廁紙。所以共產黨1949年建政時自己都唔信人民幣，外匯要上繳，到後來先慢慢改為結滙制。<br>SDR之重要性就如中國模式流行嘅買證書，當人民幣加入SDR，等同IMF幫蓋上QC檢測印章，各國會較有信心將人民幣納為儲備貨幣，係一條終南捷徑。現代無錨貨幣系統，只有自國貨幣成為世界各國儲備，印銀紙先可以抽鑄幣稅，否則就係國民黨同津巴布韋下場。<br><br>Mr. Tregunter</p></body></html>