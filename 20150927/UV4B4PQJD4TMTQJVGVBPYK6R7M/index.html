<html><header><meta charset="utf-8"><title>新歡舊愛約埋夜蒲樂基兒鏟青男貼頭談心</title></header><body><h1>新歡舊愛約埋夜蒲<br>樂基兒鏟青男貼頭談心</h1><p>【中環】<br>樂基兒（Gaile）同黎明離婚之後感情生活依然精采，舊年佢同新西蘭籍嘅Denim Mchardy分手之後，上個月又被發現識咗個鏟青男新歡。啱啱拍拖，就梗係愛得難捨難離啦，所以近排經常見到Gaile孖住新歡四圍去。好似日前夜晚呢對孖公仔又出動，Gaile同鏟青男友去到中環蘭桂坊酒店一間夜店尋開心，而最估唔到嘅係，Gaile重約埋前度男友、夜店Volar老闆吳承浚，以及舊愛嘅現任外籍女友一齊happy！</p><p>男友盡興狂歡</p><p>當晚11點幾，Gaile已經喺夜店出現，身邊除咗鏟青男新歡之外，重有舊愛吳承浚同外籍女友以及幾個朋友，雖然Gaile同舊愛一人坐一邊，但新歡舊愛成枱人都有交流傾偈，只係大部份時間Gaile都係孖住同鏟青男友咬耳仔開心笑，吳承浚見到Gaile笑得咁開心，都笑埋一份，似乎戥Gaile搵到個伴開心咁款。<br>其實成晚Gaile冇乜點飲酒，反而佢新歡就成晚飲個唔停，有時仲主動撩朋友碰杯㖭！不過，鏟青男友同朋友social之餘，都有照顧女友，好似Gaile去洗手間，鏟青男都特登陪住女友。而當晚Gaile同男友坐到凌晨點幾鐘就齊齊走先，鏟青男搭𨋢時好似發現有記者偷拍，仲挺胸想幫女友擋鏡頭，然後孖住搭的士返歸。<br>採訪、攝影：陳辰、楊浩賢、潘冠恩</p></body></html>