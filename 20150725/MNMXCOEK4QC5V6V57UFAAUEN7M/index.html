<html><header><meta charset="utf-8"><title>阿佘泰國拜佛　觀音兵侍候</title></header><body><h1>阿佘泰國拜佛　觀音兵侍候</h1><p>【爆相爆片】現年39歲的佘詩曼與鄭嘉穎分手後，好耐無新戀情傳出，最近一班好姊妹湯盈盈、鍾麗淇、姚樂怡相繼有喜，難怪身邊人都替她着急。前日讀者葉小姐透過本報「爆相爆片」報料，透露阿佘於本周一去了泰國拜四面佛，同行還有兩位男士做觀音兵，相伴左右。</p><p>上香念念有詞</p><p>葉小姐表示當晚黃昏6時許，見到身穿白色T恤、牛仔短褲、穿波鞋的阿佘於四面佛誠心參拜，半蹲在地上念念有詞兼上香，之後還添香油錢予廟內人士。葉小姐說：「同行仲有兩個男仔陪住，但兩個男仔係分開企，阿佘拜完神之後，佢哋就一齊接咗佢走。」不過兩位男士冇被影入鏡，阿佘等一行人逗留咗約15分鐘就離開。記者昨日問阿佘是否有追求者？阿佘透過短訊回覆謂：「多謝讀者關心！只係放假同幾個朋友去泰國玩，其中一個朋友嘅太太係泰國人，仲帶我哋食咗好多當地美食，我都肥咗兩磅！」 </p><p>壽星女做司機</p><p>而前日是阿佘死黨周家怡的36歲生日，當日晚上10時許，二人與麥子樂及8、9名男女在銅鑼灣恩平道一幢大廈食完飯落樓，當中不乏型男，但估計只屬好友，因為之後全無下文。沒有化妝的阿佘對鏡頭好避忌，與家怡及兩名男性友人去停車場取車，記者跟家怡講生日快樂，她開心笑謂：「多謝！」之後便做柴可夫司機載阿佘離開。家怡昨在大坑拍港台劇，透露今年生日前後切了8個蛋糕，談到生日願望？她笑說：「希望多啲嘢拍。」<br>採訪：嵐山<br>攝影：梁繼光、楊浩賢</p></body></html>