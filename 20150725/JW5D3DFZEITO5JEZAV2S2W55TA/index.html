<html><header><meta charset="utf-8"><title>【果子影評】《巨揪舞壯士》你唔好口水多過浪花啦</title></header><body><h1>【果子影評】《巨揪舞壯士》你唔好口水多過浪花啦</h1><p>女人睇舞男戲，猶如男人看AV，劇本咩來o架？食唔食得o架？Who cares?你額外附送驚天地泣鬼神，有哲學意味的劇情，是bonus，你公司都唔guarantee你有啦！《巨揪舞壯士》劇本19分，肌肉與舞技101分，拉勻都合格喎。<br><br>舞技出色的Channing Tatum開首一段solo，借助電鑽等工具，跳出性意味，編舞充滿力量感。咁早就派糖，齊鼓掌。上集《光豬舞壯士》出盡力搶鏡的Matthew McConaughey離隊，睇頭頓時大減，不過今集以較密集的跳舞場口搭夠，都算有誠意。話說脫衣舞男Magic Mike上集已經走咗去整傢俬，但因姣佬守唔到寡，決定與舊拍檔一起瞓身演出，華麗收山。途中走入美男俱樂部，如入大觀園，俱樂部男有舞技有口技(Rap)，燕瘦環肥的餓女，拜倒在結實胸腹巨肌與甜言蜜語下，摸與被摸，皆表現忘我，隔住螢幕都feel到荷爾蒙在翻騰，臨時演員都可以有火的。<br><br>女司儀與Channing Tatum的曖昧悶到核爆，口水多到浸死人，真係toooooooooooo much。舞男怕年華老去、不合時宜的blah blah blah，還不如看Joe Manganiello在便利店跳姣舞，搏poker face女一粲那麼引人入勝，襯底音樂還是後街男孩，死未？鋪墊劇情，真係無需要，反正一眾飢渴女入場只想看爆衫與跳舞，你就慳返啖口水，落力跳多兩場啦！Channing Tatum與型女在暗黑沙灘傾偈一段，言之無物，仲要水蛇春咁長，真想剪之而後快！<br><br>白面小生Matt Bomer今集表現突出，自戀姣精走去冥想練氣功，大量笑點聚在他身上。歌也意想不到地唱得好，基界男神果然周身刀。最後演出看到各人的冧女手法層出不窮，一個比一個痴線，讓院內觀眾大笑拍手狼叫（沒有誇張）。高潮是Channing Tatum與《So You Think You Can Dance》的tWitch的影子舞，編舞超出色，全院腎上腺素爆燈，差一點就要拿出鈔票擲向銀幕。真不枉聽你多過茶的口水，等到呢一刻！<br><br>《巨揪舞壯士》(Magic Mike XXL)<br>導演：葛列格里雅各斯<br>演員：卓寧泰坦、麥寶瑪、祖曼堅尼路、奇雲納殊<br>評分：75分<br>現已上映<br><br>記者：葉青霞</p></body></html>