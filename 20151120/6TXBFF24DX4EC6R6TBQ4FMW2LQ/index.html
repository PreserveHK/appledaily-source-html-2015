<html><header><meta charset="utf-8"><title>愛到抑鬱　多次自殺JJ嫁樊少皇畀埋首期</title></header><body><h1>愛到抑鬱　多次自殺<br>JJ嫁樊少皇畀埋首期</h1><p>待嫁新娘賈曉晨（JJ）上周被爆與拍拖3年的「力王」男友樊少皇入紙註冊結婚，兩人經歷過無數次分手，又復合，終於修成正果。JJ昨日在九龍塘一間婚紗店受訪，自爆樊少皇與前女友陳少霞因一夜情而生小朋友，對外間指指點點，JJ仍處處維護：「其實佢係一個好單純同有責任感嘅男人，起碼冇叫人唔要個小朋友，大家都係成年人，要錯雙方都有錯，只係中間處理得唔好。」</p><p>停藥等生B</p><p>JJ與樊少皇拍拖期間，經常被人指罵是小三，又逼使陳少霞斷水斷糧，JJ自爆屈到患抑鬱症，她說：「我哋嗌過無數次分手，但本身感情冇問題，後來經歷太多嘢，我有嘗試過自殺……好多次，試過食藥，最嚴重一次係喺朋友圈寫住『再見嘞大家，幫我照顧我爸爸媽媽』，嚇到班朋友衝晒埋嚟救我，當時我諗住跳樓。」<br>年半前JJ開始尋求精神科醫生協助，現在情況已經好轉，JJ笑笑口說：「食咗一年精神科藥，我發現好好，食完遇到乜唔開心，笑吓就過咗去。𠵱家停咗藥半年，調理好身體準備生BB，再遇唔開心，就諗番食咗藥嘅感覺，等自己唔好鑽牛角尖。」<br>JJ已決定下嫁樊少皇，但樊少皇還要給予陳少霞贍養費，經濟有一定壓力，所以JJ從來沒想過可以「印印腳」做少奶奶，相反還付首期讓樊少皇置業。JJ解釋：「我識佢時，佢係一個冇車、冇樓，乜都冇嘅男人，佢以前係會將所有賺到嘅錢畀晒別人，我就話佢老咗都要有個地方住，唔通瞓天橋底？佢先開始諗儲錢買樓嗰樣嘢。之前睇中一層樓，但佢畀唔到首期，我就將自己第一層樓，因為賺到錢賣咗，畀佢用嚟做首期。但我唔係白畀㗎，我都要佢賺錢還畀我，我唔使佢養都唔可以蝕底畀佢，做埋佢債主，哈哈。」</p><p>睇好未婚夫</p><p>34歲的JJ在香港和家鄉濟南均有物業，問會否介意女尊男卑？JJ說：「我暫時好似多過佢，但佢（潛力）空間大過我，佢喺內地知名度高過我好多，如果佢將來識得正確打理自己財產，應該會越嚟越好。」問到會否擺酒？JJ說：「冇諗過，因為我怕好攰同應酬，只想低調結婚。」<br>採訪：嵐山<br>攝影：陳志嵐<br>晚裝：Wedding Place HK<br>場地：法國婚紗攝影</p></body></html>