<html><header><meta charset="utf-8"><title>魚樂無窮：汽車股星級之選 - 唐牛</title></header><body><h1>魚樂無窮：汽車股星級之選 - 唐牛</h1><p>吉利汽車（175）公佈「藍色吉利行動」戰略，目標2020年，新能源車銷量佔吉利總銷量達九成，消息帶動吉利大成交炒高半成，有望帶起整個板塊，沉寂一輪嘅和諧汽車（3836），引擎隨時撻着。<br>和諧汽車乃內地汽車經銷商龍頭，共擁有46個經銷商網點，覆蓋20個城市，代理11個豪華及超豪華品牌，包括勞斯萊斯、法拉利、瑪莎拉蒂、寶馬、MINI等等；售後服務網點更達56個，覆蓋43個城市。只係講下牌子名，星味已經滿瀉，但實情點止咁簡單。和諧汽車月初宣佈，與阿里汽車簽署戰略框架，主打四大範疇，包括構建「和諧——阿里汽車車碼頭」網絡、開展汽車電商創新模式、打造互聯網二手車業務、開展互聯網汽車金融，簡單啲講，就係打造O2O一站式服務，以阿里旗下9,000萬車主用戶，配合和諧汽車強大網絡，規模可以係宇宙級！<br>論電動車，和諧汽車亦早着先鞭，年初已與騰訊（700）及鴻海精密成立合營和諧富騰，主打電動車業務，另又與Tesla合作開展售後業務，完全贏在起跑線。<br>睇圖表，和諧汽車呈平頂三角形走勢，一旦突破6.4元阻力，潛在升幅可以好誇張，以其市盈率10倍未夠計，破關只係時間問題，戰友們快快上車！<br><br>唐牛<br> https://www.facebook.com/tongcow88 </p></body></html>