<html><header><meta charset="utf-8"><title>「每日都講甜蜜心底話」阿蘇愛的回應金燕玲</title></header><body><h1>「每日都講甜蜜心底話」<br>阿蘇愛的回應金燕玲</h1><p>金燕玲日前公開大半生心路歷程，兩次離婚，兩度墮胎，最終情歸蘇施黃，她在節目上說：「好現實，我的確需要人照顧。要接受同性感情並唔容易，我好介意人點睇，從來冇諗過最後會同個女人一齊，但阿蘇感動咗我，其實錫你嘅人，無論係方、圓、黑定白，都係冇分別。」真情剖白，令人動容。阿蘇為了令金燕玲下半生無憂，揚言要盡快賺夠兩億，不過，近日有報道指60歲的阿蘇類風濕關節炎復發，腳痛浮腫，要用拐杖步行。<br>阿蘇昨日返商台開咪，行動自如，毋須用枴杖，她笑說：「其實都講晒，講來講去都係嗰啲，三幅被。感情冇變，一切冇變。隻腳都係咁，一日拐下，一日唔拐。或者拐三日好兩個禮拜，要畀時間佢康復。」阿蘇更笑說：「過兩年可能腳好番，再過兩三年隻手好番。」</p><p>關節炎累𤷪𤺧</p><p>講到類風濕關節炎，阿蘇說：「人哋唔知我點解𤷪𤺧得咁嚴重，咁係因為啲筋『揑』住你手腳，人就變得急同𤷪。坐車嗰陣，痛到車匙都扭唔到，打畀工人幫手撻車。開車門，有時都扭唔到道門，好𤷪。生活小細節都要人幫，有時又急返工，就𤷪。」<br>阿蘇透露金燕玲沒陪她去覆診，二人亦未有因搬屋問題鬧分手，阿蘇說：「唔係，香港啲租金太貴，想搬好耐。城市人住市區太耐，𠵱家每朝早聞到青草味，好舒服。」 提到金燕玲的「愛的宣言」，阿蘇即刻甜笑：「邊係？」但是阿蘇指訪問不夠全面，不是一個絕頂好的訪問。阿蘇笑言每日都會對金燕玲講甜蜜心底話：「每日都講。有時問佢：『你今日有冇掛住我？』佢話：『冇喎，我今日跳舞跳得唔好，嗰三個鐘冇掛住你。』」<br>採訪：王連連<br>攝影：陳志嵐</p></body></html>