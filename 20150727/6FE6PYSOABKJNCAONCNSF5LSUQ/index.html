<html><header><meta charset="utf-8"><title>高危鬍鬚曾（添馬男） - 添馬男</title></header><body><h1>高危鬍鬚曾<br>（添馬男） - 添馬男</h1><p>689連任大計正式啟動，遇神殺神，遇佛殺佛，對愛國陣營老將曾德成也用上整肅手段，將他公然拉下馬，不留情面，當他早上仍然做緊局長之際，同一時間特首已使橫手放料批鬥，陰損程度足以反映雙方乃「敵我矛盾」，豈止「唔啱傾」，簡直是要對方收皮，而且是在中央授權下進行。689呢次可謂威到盡，一吐多年來對愛國陣營之怨氣，同時亦可震懾梁錦松、唐英年、曾鈺成等人，咪使旨意組織反梁大聯盟，推舉挑戰者。斬殺曾德成，足以催生寒蟬效應，建制及商界怕死，紛紛打退堂鼓，屆時中央別無選擇，只有再次勉為其難，支持689成為唯一候選人。<br>事後梁營沾沾自喜，仲向外透露本來炒魷名單上還有蘇錦樑及另一名局長，以顯示689穩操大局，中央全力支持今次有史以來第一次特區政治整肅行動。如果真係咁把炮，下一個會被清算會係財政司鬍鬚曾，因為上屆留低而又阻頭阻勢者，就只剩下佢一位。從政治現實角度而言，鬍鬚曾亦係689連任最大阻礙，唔係因為習近平握手而行情看漲，係因為689明年初份施政報告為連任一定瘋狂派糖，民粹政客冇原則可言，眼中只有短期利益。而中央要掃除其他挑戰者，又要服眾，令建制派收口，必定會要求梁改善民望，而佢唯一方法，就係狂派，因為要真正改善民生，要靠政策，但現屆政府多得689搞政治鬥爭，四方樹敵八面威風交友為苦，根本冇能力推動政策，擺平各方不同利益。</p><p>梁特勢消除內部制衡力量</p><p>鬍鬚曾過去幾年都跟規矩辦事，將派錢封頂，背後得到大部份政務官支持，班常任秘書長亦唔同意梁粉業餘及民粹式派糖，所以三年來用公帑買民望行唔通。今次同時整肅鄧國威，政治上要政務官系統全面投降，放棄官僚系統堅持的政策理性及程序公義，改為支持民粹式搞運動施政。<br>689現正準備全面集權，消除政府內部所有制衡力量，實現他連任大計。當初籌組政府時，北京要求大部份上屆官員留任，明顯係不信任梁之能力，結果未上場已醜聞纏身，加上梁營人丁單薄，只識嗌口號，所以幾年之內施政滿意度低，信任度亦低。大家已忘記梁上任時其實有一番徹底改變香港財政金融管理之大計，包括將盈餘投資內地、向金管局及財政司奪權，成立兩大機構金發局及經發會，將香港變成坡佬模式，政府在內地進行所謂「策略性投資」，屆時香港特首自會成為內地省市地方利益巴結對象，何等風光，怎會再受制於國務院官僚？<br>這局面看似陌生，但十多年前同樣戲軌在董建華政府早已上演，梁當年協助老董鬥倒陳方安生，刻意誇大陳太不合作，諉過於人，全面打擊政務官集團。當時北京亦對董梁言聽計從，陳太被迫提早退休，老董推出問責制，搵一班自己友「組閣」，搞創新科技大躍進，為報答中央支持，在沙士後推出廿三條立法釀成政治危機。前事不忘，今次梁要鬥爭之對象，一如當年董建華，是內部制衡他的力量，而兩人認為最大阻力都是政務官，政務司林鄭比陳方安生「精叻」得多，早早已投誠，維護官僚理性對抗民粹的只餘下鬍鬚曾，相信習近平握手只會在短期內起保護作用。<br>添馬男</p></body></html>