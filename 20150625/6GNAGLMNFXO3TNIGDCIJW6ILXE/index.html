<html><header><meta charset="utf-8"><title>異動空間：格隆匯換馬新寵 - 魏力</title></header><body><h1>異動空間：格隆匯換馬新寵 - 魏力</h1><p>上周末，格隆匯「港A股100指數」一口氣換馬25隻成份股，市況回穩，部份指數新貴開始異動，其中最性感、憧憬最大的股份非幸福控股（260）莫屬。幸福要行多步，魏力即時搵吓260搞乜東東。母公司為國企軍工集團中航工業，但為何不叫中航乜乜，而要命名為幸福控股呢？原來中航工業旗下一級子公司，有間叫幸福航空，主要經營國內民航業務。更重要是，幸福航空董事長季貴榮，就是幸福控股主席。就睇呢個佈局，幸福航空日後應會注入幸福控股，家陣後者市值不過35億元，真係注資點止呢個價？<br>除龐大注資潛力外，年初集團斥資20億元，收購位於上海黃埔江北外灘的國際航運服務中心辦公室，並擁有樓宇旁碼頭30年免費獨家使用權，如獲政府批准，該碼頭可發展水上飛機業務，為港股中獨一無二的新概念，屆時估值肯定七級跳！近年李嘉誠斥巨資搞飛機租賃，又入股同系中航國際（161）及中航工業（232），幸福控股系出名門，業務又夠獨特，日後隨時獲超人垂青，到時先追就遲了！趁調整剛完成，為率先進駐的最佳時機，現價不妨吸納。<br><br>魏力<br> http://www.facebook.com/2012jason </p></body></html>