<html><header><meta charset="utf-8"><title>明將勁敵　TASTE推燒味壽司有人讚創新　有人呼反胃</title></header><body><h1>明將勁敵　TASTE推燒味壽司<br>有人讚創新　有人呼反胃</h1><p>【本報訊】明將「地獄壽司」終於出現勁敵，百佳旗下超市TASTE近日驚現燒味壽司，網上瘋傳一張該店出售叉燒、油雞和燒鴨壽司的相片，引起網民熱烈討論。本報在兩間TASTE分店均發現其真身，一盒4件售22至25元，名人試食後普遍認為叉燒太瘦及飯太少不夠飽。有網民讚百佳有創意，亦有人大呼反胃，百佳澄清該產品其實是新推出的「一口燒味飯」。<br>記者：尹結儀　鍾雅宜<br><br>明將壽司早年推出各類顛覆傳統的壽司，包括紅豆軍艦和啫喱糖壽司等，被譏為「劣食」。原來變種壽司無處不在，近日網民Charles Ng在「Tai Po大埔」facebook群組上載一幅攝於超市TASTE的圖片，圖中有多盒以壽司專用透明膠盒盛載的燒味壽司，每盒售25元，有叉燒、油雞和燒鴨等口味，引起熱議。</p><p>麥玲玲：男仔會唔夠飽</p><p>《蘋果》記者到馬鞍山TASTE覓得燒味壽司真身，有叉燒和鴨胸兩款，一盒4件售22元，每件壽司體積較一般壽司大。食品包裝盒寫上「叉燒飯」和「燒鴨飯」，所謂「燒鴨」其實是煙鴨胸，未見太多客人選購。記者再到九龍塘又一城TASTE，但找不到現貨，最終致電客戶服務部查詢，對方指：「燒味壽司，有呀，不過要訂㗎！我搵燒味部同事同你傾。」燒味部指仍有數盒存貨，指是今年才推售的產品，記者終購得叉燒和鴨胸壽司各兩盒，合共100元。<br>本報邀請名人試食，曾試食麥趣飯和明將壽司的玄學家麥玲玲認為燒味壽司「難食過麥趣飯，但點都好食過明將，其實係普通燒味飯，可能啱OL食，男仔會唔夠飽」。旅遊專欄作家項明生指此食法不算新奇，但賣相較差，「即係將一碗飯分4嚿」，又指鴨胸壽司較好吃。</p><p>百佳稱叫一口燒味飯</p><p>飲食專欄作家梁家權認為燒味壽司甚有噱頭，「好多食物都可以做壽司，唔好切得太厚就可以，叉燒就半肥瘦最好，但燒味放得耐會韌或乾，切忌放太耐」。他指現時有火炙壽司推出，故壽司熱食亦非新鮮事，認為雞膶和豬肚亦可製成壽司。<br>百佳超級市場則指，所謂壽司其實是一口燒味飯，是新推出的產品，由燒味部採用新鮮燒味製造，現時於數間百佳旗下分店發售。翻查資料，10年前美心千燒百味已推出燒味壽司，包括乳豬和油雞壽司卷等，惟現已絕迹。</p><p>市民心聲</p><p>識睇睇留言</p><p>Yuk_Ch：咁我不如直接買盒油雞鴨飯。<br>Esther Cheung：係唔係明將嘅師傅轉咗去百佳做呀？！呢啲人才嚟㗎喎。<br>Kimchi Helo：下期預告：豆腐火腩之戀、肉餅軍艦、臘腸手卷。<br>Andy Yeung：這一盒壽司，有叉燒、油雞、切肉，這麼有層次的壽司，得多防着它一點。<br>Wilfred Kan：幾嚿飯幾嚿燒味就25元，誠哥果然係賺到盡。<br>錢沛彧：其實件白切雞壽司，我應該點Wasabi定點薑蓉，還是係兩溝一齊點嚟食，我呢一刻真係睇唔透。<br>資料來源：互聯網</p></body></html>