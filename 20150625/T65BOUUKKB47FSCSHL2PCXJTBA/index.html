<html><header><meta charset="utf-8"><title>隔牆有耳：AO界男神跟財爺搵食 - 李八方</title></header><body><h1>隔牆有耳：<br>AO界男神跟財爺搵食 - 李八方</h1><p>財政司司長曾俊華逢周三去立法會，都會帶住新聞秘書陳偉偉以及政治助理羅永聰三人行，但噚日財爺身邊多咗一位靚仔，同佢一齊出入，到底咩事財爺又收咗新𡃁</p><p>未夠40歲</p><p>呢位靚仔叫做葉海鷹Kirk，即將由公務員事務局，調去財爺辦接替陳偉偉做新聞秘書。<br>望落呢位AO有啲面善，唔出奇吖，未夠40歲嘅佢中大畢業後喺無綫新聞部做過一陣記者，據聞當時有個傳媒界張宇嘅外號。佢入咗政府10年，噚日跟大隊去到立法會率先熟習新工作模式時，好受記者、尤其女仔歡迎。<br>據聞政務官圈子一早封咗佢做AO界男神，雖然已婚，仲有個囝，但有AO笑笑口話佢係「MBA（married but available）」，Kirk就笑笑口回應八方，自己係鍾意睇NBA啫。財爺被問到阿Kirk係咪好靚仔？笑不攏嘴冇回應。</p></body></html>