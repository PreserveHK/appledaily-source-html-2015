<html><header><meta charset="utf-8"><title>女神tea time：有隻紙股抵到爛 - Fifi</title></header><body><h1>女神tea time：有隻紙股抵到爛 - Fifi</h1><p>翠華（1314）中環賣一杯熱奶茶盛惠21蚊，你去同佢計margin，係高㗎啦。不過話分兩頭，翠華力谷內地客生意，於內地旅遊書作鋪天蓋地宣傳，不過，股價呢年半以來，都喺低位浮沉，相反，只谷本地消費嘅大家樂（341）同大快活（052）股價向上，大快活更因業績省鏡，股價又再破到。所以話，邊個話做本土市場搵唔到食？<br>推介方面，今日想講講隻瓦楞紙製造專家合豐集團（2320），原因有三。首先，股價走勢對辦，個圖靚仔，昨突破上升三角形，加上成交配合，反映短期買入訊號出現了！<br>第二係，合豐去年賣走一間瓦楞紙廠，即賺4.38億銀。公司最新市值只係7億元多啲，但以去年底現金有3.9億元，另外出售瓦楞紙廠交易中，有近2億元尾數要下年12月先收，呢度加埋都已經6億元，都仲未計公司最值錢嘅5間瓦楞紙廠，PB 0.5倍，平到咁，股價明顯未到合理水平。<br>仲有，近幾日一啲相對低調嘅工業股都開車，好似世界集團（713）咁，噚日大陽燭勁升17%，逼近1997年高位。值得留意係，建滔化工（148）原本係合豐第二大股東，但自上年9月起keep住沽貨，到11月已沽剩3.8%。巧合嘅係，建滔離場後冇幾個月，合豐股價就開車爆上，話唔定將有所動作。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>