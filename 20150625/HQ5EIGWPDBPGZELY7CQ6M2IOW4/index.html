<html><header><meta charset="utf-8"><title>咖喱牛腩：搵艾迪巴約睇路 - 牽牛</title></header><body><h1>咖喱牛腩：搵艾迪巴約睇路 - 牽牛</h1><p>同戰友咖喱傾過，想講吓今夏自由身球員有咩筍貨，不過小弟就有啲取巧，想推介嘅艾迪巴約（前），嚴格嚟講唔係自由身，不過比免轉會費嘅球員仲筍，熱刺仲肯補貼人工，拎幾萬周薪出嚟就簽到多哥球王，真係啱晒中小型英超班。<br>作為阿仙奴球迷，對艾迪巴約倒戈入波兼喪奔50碼去阿仙奴球迷區慶祝，呢個情景又點會忘記，不過小弟真係唔記仇，真心覺得艾迪巴約係筍貨。佢同熱刺仲有一季約，熱刺都唔係好打算起用佢，與其白支10萬鎊周薪畀佢，下放佢去預備組，又驚佢教壞細路，當然借佢去其他球會仲好，而且據報熱刺願意承擔一半人工，如果牙力夠，屈到熱刺出人工比例多啲，仲更加着數㖭。<br>當然啦，呢個世界邊有咁大隻蛤乸隨街跳，唔通當打嘅美斯C朗會外借畀人咩！艾迪巴約梗係有啲缺點，講開佢啲麻煩嘢，確實係多，最新就爆咗啲類似《真情》劇情嘅故仔，艾迪巴約好豪咁講孭起多哥屋企人成家，點知屋企人反駁講艾迪巴約好耐都冇拎錢返嚟，同傳媒講自己好孝順都係吹水。<br>小弟又唔係道德X，艾迪巴約孝唔孝順，同踢波好唔好冇咩直接關係。講番佢每次轉會，頭一兩季都真係好對辦㗎，加盟曼城如是、外借去皇馬如是、加盟熱刺如是，不過搵到份長約先開始現形。艾迪巴約本身都31歲，同熱刺剩番一年約，再唔振作唔通真係退休咩，所以可以預期新一季，佢去到新球會都真係會幾搏命，不過小弟就奉勸新球會，千萬唔好畀張長約佢，好似雲格一年一約咁，先可以治到艾迪巴約嘅懶散症。<br>文：牽牛</p></body></html>