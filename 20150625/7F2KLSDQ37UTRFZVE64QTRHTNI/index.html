<html><header><meta charset="utf-8"><title>廣告經綸：名牌CV不代表一切 - 文廸晞</title></header><body><h1>廣告經綸：名牌CV不代表一切 - 文廸晞</h1><p>又到暑假，呢段時間，通常都係後生仔女爭入大藍籌公司做intern嘅時候。可以進入大藍籌實習，當然唔少係老闆親朋戚友啲仔女。唔知點解，佢哋有個共通點，除咗英文好native，好多都在外國名校讀書，連份intern工都係廿四孝父母悉心安排，美其名入公司攞經驗，其實係想整靚份CV，未畢業已贏在起跑線。呢班小朋友自小讀慣名校，通常中學已被保送到外國讀書，入讀如Oundle之類嘅名牌boarding school，一年學費至少50萬，然後直入Ivy League大學或牛津劍橋，唔憂柴唔憂米。<br>可能潮流興講創意，近來連國際大廣告公司都獲呢班父母垂青，勢要安插仔女嚟做intern，不少來自Stanford、Oxford、UC Berkeley等名校，份CV拍得住港姐Louisa Mak份「無得輸」履歷。 <br>我想講，並非佢哋份CV有幾靚，而係佢哋離開象牙塔後，有時表現真係好離地。佢哋雖然人在香港，身上卻永遠唔會有八達通，當然，佢哋喺外國從來唔搭地鐵，在香港去邊都有司機，無需要八達通係好正常，所以更加唔會知7-11有增值服務，同有燒賣和魚蛋賣。<br>有次同事帶個intern去上海搞活動，一心畀佢見識吓。公司規矩，低級員工只准坐經濟艙，這是常識吧！點知去到機場，佢才晴天霹靂發現如此安排，自然好委屈，但班機已經full咗，想upgrade都無法，佢索性另買張Business Class機票等下一班才飛。本來佢嘅級數係跟大隊住Westin，佢就畀錢跟高層住Ritz-Carlton，之後好認真咁解釋，佢唔想離群，只係唔習慣瞓其他酒店嘅床，佢屋企張床都係專誠託人搵Ritz-Carlton訂製，唔貴，只係三萬蚊。我好相信，如果佢唔係老闆個老婆個家姐個女，我已經抦咗佢。當然唔係每個intern都咁離地，我亦認識唔少intern，一人分演度橋寫稿剪片幾個角色而樣樣皆能，仲要通頂後，第二日食住個包繼續返公司搏殺，一句怨言都無，當中唔少係本地大學出品。所以話睇人唔好咁表面，係要睇實力同個心。<br><br>文廸晞<br>mailto:heyadmen@gmail.com</p></body></html>