<html><header><meta charset="utf-8"><title>聽慣老闆話 - 左丁山</title></header><body><h1>聽慣老闆話 - 左丁山</h1><p>2017政改方案爭論到最後，建制派戰略錯誤，鹵莽行事，製造一場空前絕後嘅政治大笑話，讓政改方案在歷史紀錄中，成為28對8嘅大敗議案，實在令所有人意想不到。田北俊俾北京搣柴之後，呢次唔跟葉國謙、林健鋒等隊離開，「忠貞報國」，率領自由黨議員一齊投下贊成一票，唔知會唔會再受北京重用呢？葉劉墮馬，田少呢位「人民武士」可以取而代之，去選特首啦！<br>建制派自亂陣腳，無故大敗，形同自殺，當然係醜過豬八戒，等香港人笑一世。兩位年逾花甲嘅老波骨議員葉劉淑儀與林健鋒竟然公開泣不成聲，恐怕唔會有人同情，田少在fb講「人蠢無藥醫」，都唔知係針對邊個，但葉劉經此一役，其特首野心肯定大打折扣，乜唔係啫，以後北京點敢相信葉劉識得玩政治呀，故此一位律師講：「葉劉係唔係為自己特首之夢破碎而哭？林健鋒是否為了俾田少影射而哭？」點鬼知啫，呢兩位行政會議成員或者因為壓力而哭呢？壓力來自何方？見到經民聯成員梁君彥在六月十八日下午三時半乘車直奔中聯辦，略知一二啦，乜佢地唔係向所屬功能組別選民解釋嘅咩？哦，原來真正老闆就是在西環辦公嘅，平時唔認，呢趟不打自招。<br>左丁山有兩位退休賓架老友睇到投票結果，一位狂笑，一位大哭，反應完全相反，狂笑嗰位素來反對831方案，大哭嗰位就力主袋住先，今次大哭並非為了政改不成而哭，佢老早知道唔夠三分二多數票，投票前已打定輸數，但在電視機前眼見自己啲同路人（建制派議員）弄出一套荒唐鬧劇，就真正悲從中來，覺得議會內出醜的同路人真係扶不起的阿斗。為何建制派議員硬係俾人一個觀感、形象：佢地嘅知識質素係低一啲？唉，一個人不論讀書多少，歷練如何，只要佢甘心聽從上頭吩咐，聽命令行事，自動放棄思考能力，行為就會變成咁，好似一位潘兆平議員坐在議事堂上，見同路人離場，竟然不知所措，唔敢投票，唔通佢為人笨成咁？唔係啩，應該係在那一刻，佢收唔到指示，唔知點算好啫，聽慣命令之人往往在緊張關頭就會咁。點解美國咁多科技創新，領導全球呢？當然與美國人唔慣聽總統命令，富獨立思考有關，人民太聽話太馴服嘅國家，幾難持續維持科技創新力，砌贏美國。</p></body></html>