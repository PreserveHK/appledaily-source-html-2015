<html><header><meta charset="utf-8"><title>中環在線：梁展文管培力兩年招股唔見影 - 李華華</title></header><body><h1>中環在線：梁展文管培力兩年<br>招股唔見影 - 李華華</h1><p>69歲前高官梁展文喺2008年新世界中國（917）聘任事件後，久未露面，原來佢前年去咗藥業公司培力（1498）做董事總經理，培力今日公開招股，噚日舉行招股記者會，咁重要嘅日子，梁展文竟然選擇no show！</p><p>培力呢個名未必人人聽過，但旗下「農本方」中藥顆粒品牌，可能有唔少人識。呢間港產藥廠2013年請咗梁展文做董事總經理，負責日常業務營運與協調。公司有人私底下同華華講，梁展文做咗幾十年公務員，應該對員工管理好有經驗，係培力請佢嘅最大原因。<br>一提起梁展文，大家都想起當年佢離開政府後，2008年獲新中聘任為副董事總經理，由於政府喺2004年賣紅灣半島畀新世界發展（017），梁展文係主事官員之一，即刻俾人質疑係延後利益輸送，結果雙方提前解約。<br>培力招股書提到，梁展文喺2010年至2012年，擔任卓越顧問主席。2011年就有報道指，梁展文任合夥人嘅顧問公司獲新世界母公司周大福任為顧問。可能係培力嘅中藥有料到，令梁展文願意喺前年過檔幫手喇。</p></body></html>