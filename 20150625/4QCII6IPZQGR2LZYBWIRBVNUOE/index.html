<html><header><meta charset="utf-8"><title>求驗客手記：獲葡體會續約一年歐冲FIGHT</title></header><body><h1>求驗客手記：獲葡體會續約一年<br>歐冲FIGHT</h1><p>唔使「等埋發叔」，約已續！去季護級失敗嘅葡萄牙體育會，禮拜二公佈同陣中前港足隊長歐陽耀冲續約一年。來季將會隨隊征戰葡乙嘅歐冲，深信將會獲得更多上陣機會，並揚言要盡量入波，以表現爭取重返港足！<br>香港足壇現時唯一土生土長喺歐洲落班嘅球員歐冲，去季雖然要去到煞科戰對奧漢倫斯先有機會後備披甲廿幾分鐘，但佢月初返港後話過，來季肯定會繼續喺海外球會效力。直至香港時間禮拜二晚，終於有歐冲嘅消息，葡體會喺球隊官方facebook公佈，已經正式同歐冲續約，仲大讚呢位前港腳喺比賽同埋訓練中證明佢嘅表現㖭。</p><p>望重返港隊踢世盃外</p><p>年僅25歲嘅歐冲亦喺佢嘅官方fb專頁轉載呢個消息，仲留言：「我會繼續努力，盡我所能，我要入波！」換嚟600幾個like之餘，仲有唔少球迷留言，話要團購佢件波衫㖭。因為葡乙係葡萄牙第三級別聯賽，所以歐冲都相信自己有能力爭取更多出場機會，仲下定決心要重返港隊︰「今年目標就係要爭取更多出場機會，最好就入埋波，希望返嚟代表港隊出戰世盃外！」<br>歐冲今次返港度假都冇偷懶。除咗搞掂咗良民證同拎番份冇犯罪證明紀錄外，最重要係醫番好個高低膊，「我上年去葡萄牙之前已經有呢個問題，但因為喺嗰邊不停做gym，令問題惡化，所以返嚟後一星期去做兩、三次針灸，比紋身仲痛10倍！」歐冲又話，醫師雖然勸佢治療期間唔好做gym，但一年內增磅10公斤，化身為大隻仔嘅佢笑言都係忍唔住，間中仲會搵埋新任飛馬領隊文彼得一齊舉鐵，裝備自己。<br>歐冲透露，下個月頭就要返去葡萄牙操練，準備八月二號開「咧」。佢話今年心情唔同咗，好想快啲返去準備，但留喺香港呢段日子，就會盡量喺屋企陪家人，飲多啲靚媽煲嘅湯。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>