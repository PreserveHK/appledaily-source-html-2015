<html><header><meta charset="utf-8"><title>【add】紅人主場：李心潔大愛無敵</title></header><body><h1>【add】<br>紅人主場：李心潔大愛無敵</h1><p>「鬼后」李心潔一瞪眼有點惡，《選戰》中的葉晴又充滿凌厲霸氣。私底下，李心潔其實是個大愛氾濫的女人，最經典當然要數「愛得好深刻」而原諒不忠丈夫彭順；長期助養超過20個小孩，今個月又收養流浪狗，愛人愛動物愛生活。下年40歲的李心潔，近期忽爆懷疑有孕，她淡淡然否認，「唔一定要我自己生嘅，先可以愛佢，我做得到呢點！」<br><br>撰文：林妙萍<br>攝影：周樂恒<br>造型：陳蔚渝<br>化妝：Yannes of ND&amp;CO.<br>髮型：Pi4.com.hk</p><p>李心潔和導演老公彭順相戀七年之後，在2010年結婚，婚前婚後，彭順女兒一直由心潔照顧，她受訪時，也曾坦言，「雖然個女唔係我親生，但係我已經當佢係我嘅全部。」近期她因着鬆身裙被傳懷孕，她不諱言愛小孩，「我不嬲鍾意小朋友，至於生唔生，順其自然啦，無論有冇自己生嘅小朋友，有冇都好，都可以充實咁生活。」心潔否認懷孕，「冇呀，啱啱先喺上海返，着高跟鞋做咗好多工作。」</p><p>100個小孩吃飯</p><p>自問可以視如己出，無分你我她。李心潔在老家馬來西亞辦了一個慈善計劃，為弱勢兒童提供膳食，「𠵱家每日係養緊差不多一百多個小朋友食飯，自己助養嘅小朋友，就有二十幾個。」她早前跟宣明會到柬埔寨探訪，深入了解當地貧窮情況、人口販賣問題等，探訪過程，她直言如坐過山車，接觸被迫從事性工作的15歲女孩、到當地人飲用的紅泥水池打水，「我嘅心情真係起起跌跌，有時好難過，有時好心痛。」<br>不過，也有開心時刻，就是李心潔見到自己四個仔女：助養兒童。「我到達嗰一日，其實已經係黃昏，我啲仔仔女女已經喺宣明會等緊見我。其中一個女仔，好靚、讀書好叻，我一到，佢就好熱情咁攬住我條腰，叫我『媽媽』『媽媽』，真係好感動！另一個我助養咗十幾年嘅男仔，已經長大成人做嘢養家，佢媽咪見到我就忍唔住喊，我都好激動！」</p><p>開開心心40歲</p><p>李心潔18歲被張艾嘉發掘到台灣發展，其後簽約滾石做歌手，再轉型拍電影。這位「少女標本」下年就40歲，有否一點心慌與擔憂？「我真係冇諗40歲呢樣嘢。對年紀焦慮嘅時候，係我就嚟30歲時，嗰時覺得20幾歲好青春，30歲喎，死啦死啦，咪變咗老女人？」三十後反而可以坦然面對，學識活在當下，「好自在、好享受係最緊要。其實年紀都係一堆數字，如果我好青春，25歲，但我唔開心，咁不如我40歲，開開心心，係咪？」</p><p>執導女性電影</p><p>演出電視劇《選戰》、張艾嘉執導的電影《念念》，李心潔希望40歲後，可以成為一個導演，「呢幾年我都好努力咁寫緊劇本，覺得自己唔夠就再做啲research，幾期待，我身邊朋友、師傅（張艾嘉）都知我向住呢個方向努力。」拍鬼片？當然不會，應該是女性主義電影，「我嘅作品一定係充滿愛！我由細到大，做每一件事都係源自愛，冇愛，就搵唔到意義同價值。」果然，愛無敵！</p><p>動物園</p><p>「我屋企真係好似動物園咁！𠵱家有三隻狗、兩隻兔仔，仲有一隻烏龜，屋企阿姨要照顧咁多動物，我驚佢有壓力，哈哈！」李心潔月初在網上為一只流浪狗尋主人，最終幾日後收養成為家中一分子，網民反應熱烈，大讚她有愛心。「佢嘅眼神好憂鬱咁，覺得佢好可憐，咁照顧咗幾日有感情，就收養咗。」現時這隻流浪狗已成為愛寵Boogie。此外，李心潔今次特別要求不着華麗名牌，記者找來Johanna Ho及本地新銳時裝作品，支持一下本地時裝。</p><p>更多精采時尚內容，盡在 http://add.appledaily.com。 </p></body></html>