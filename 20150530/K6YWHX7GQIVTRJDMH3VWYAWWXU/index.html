<html><header><meta charset="utf-8"><title>《大時代》造星傳奇</title></header><body><h1>《大時代》造星傳奇</h1><p>【狂煲大時代】《大時代》方家三姊妹前晚慘死，玲姐藍潔瑛變癲，下星期則踏入最後10集，高潮迭起。《大時代》不但見證時代變遷，也是當日一班配角成長印記。當年林保怡還是個演戲初哥，跟前輩江毅做對手戲未埋身已手震，結果10多年後他摘下香港及亞洲視帝，成為公認的好戲之人。而當日總是站在一旁羨慕劉青雲擔正神劇主角的陶大宇，3年後已火速榮升師奶殺手；《大時代》展現的不只是大奇蹟，亦是一個個演員的奮鬥歷程。<br>撰文：戴彩煥</p><p>【林保怡收工留低學做戲】</p><p>憑04年《金枝慾孽》及10年《掌上明珠》成為香港視帝及亞洲視帝的林保怡，在《大時代》中飾演陳萬賢（江毅飾）的私生子陳滔滔，23年前接拍《大時代》時，還是個20來歲的年輕小伙子，演戲資歷僅得2年，幾乎是張白紙，要跟鄭少秋、江毅一眾實力前輩合作，保怡自然要打醒精神。保怡說： 「一睇劇本，好多台詞喎！嘩同江毅叔呀？直情有啲手震，唔得，我要做好功課，我要睇熟啲劇本先。」</p><p>「鍾意《天與地》多啲」</p><p>念對白對當年保怡來說是個負荷，一個鏡頭往往要拍多次才成功。保怡說：「有場同江毅老師對戲對得好勁，我take兩個take，江毅老師就會話：『等等，我出去休息吓先。』因為佢啲戲好用力，拍一兩場好似打場波咁，要出去休息吓。」<br>拍完收工是常識吧，但保怡偏偏喜歡繼續留低偷師：「喺鏡頭後邊睇人點擺機位，演員點演，對自己有幫助，袋錢落袋，有機會多留喺拍戲現場，睇其他演員演出，唔單止免費，仲係live，何樂而不為？當年我有睇青雲、藍潔瑛，秋官佢哋做戲，當然係縮埋一邊唔敢騷擾佢哋啦。」今日翻看自己演出感覺如何？保怡笑說：「可能有朋友睇到覺得演技好嫩，但我當時已經盡咗力，我冇後悔，當然𠵱家睇番，有好多嘢要改。」<br>《大時代》跟保怡擔正的《天與地》同被網民封為神劇，兩部神劇，那一部最「神」？保怡笑說：「兩個劇種都唔同！我鍾意《天與地》多啲，由《大時代》到《天與地》，我已經攞到好多經驗。其實兩個劇嘅劇本都好好，我亦好開心可以拍到《大時代》呢部咁出色嘅神劇。」<br>場地：Harlan's（The ONE）</p><p>【楊羚獲提點磨練演技】</p><p>已故前輩藝人劉克宣外孫女楊羚，在《大時代》飾演方敏，戲份雖然不多，但自殺不遂入院及跳樓前笑別家人等片段，令觀眾留下深刻印象。無綫近年愛在劇集中加插女藝人被姦場口吸睛，但楊羚在《大時代》被陶大宇強姦，只是對白交代也一樣可以震撼人心，楊羚說：「當年完全冇嗰啲鏡頭，唔似𠵱家撕爛衫嗰啲。我覺得始終係小朋友睇電視時間，鏡頭唔好拍得咁明顯，營造氣氛就足夠，唔使咁露骨！」<br>楊羚當年演戲經驗不足，多得藍潔瑛和劉青雲不時提點：「青雲仲送過本研究演戲嘅書畀我。當年我會嘻嘻哈哈走嚟走去，佢哋會拉我返入廠叫我培養情緒。」<br>撰文：戴彩煥</p><p>【艾威約玲姐益蟹打牌】</p><p>艾威飾演癡戀「玲姐」藍潔瑛的警察李立光，他說：「光Sir梗係鍾意玲姐，我拍戲通常唔吝嗇我嘅感情，尤其玲姐當時咁靚，鍾意佢一啲都唔難。我同佢唔需要有火花，因為我係單向暗戀，我serve佢都可以畀面色我睇㗎。嗰時會約埋佢同陶大宇嚟我屋企打麻雀，都有畀面色我睇……當我扣住佢啲牌嗰陣，哈哈。」<br>「我仲記得拍攝時曾經問過青雲：『你𠵱家到底係方展博定劉青雲？』佢話：『我可唔可以唔答你呢個問題。』我諗係因為演戲有時係一種出賣，出賣感情同出賣關係，要喺拍攝期間將自己同身邊人關係打破晒，然後再重新建立過。」<br>撰文：嵐山</p><p>【唐寧靠丁蟹帶入戲】</p><p>唐寧當年只是10歲，卻有幸被選中在《大時代》飾演童年版方芳，仍然是充滿童真稚氣的她，遇到戲外的鄭少秋和《大時代》的丁蟹，唐寧覺得好神奇，她說：「拍嗰時冇留意佢真係咁癲，𠵱家睇番佢個角色真係幾慘，長期處於好唔穩定嘅狀態。不過，秋官戲外同松哥一樣咁好人，成日同我哋玩，一開工就好開心，丁蟹就更加明顯，一入到戲就係兩個人咁，話惡就惡，驚咗佢？喺戲入面就驚，一cut機佢就變第二個人，所以小朋友好容易被丁蟹帶動做得好自然。」<br>撰文：楊潔雯</p><p>【黃寶龍難忘方家搬屋】</p><p>《大時代》做童年方展博的黃寶龍已經長大成人，今年34歲，未婚卻育有一個16歲的兒子，為家人打理書局生意，日前他接受訪問時說：「最記得當日玲姐要我哋搬走，我又要搬單車又要搬玩具，嗰幕真係好深刻。有幕係玲姐逼我返去師傅度，嗰時落住大雨，仲要同玲姐拉拉扯扯，我仲記得嗰晚已經凌晨兩、三點，好記得條後巷好污糟，我又濕晒。」<br>撰文：盧妹</p></body></html>