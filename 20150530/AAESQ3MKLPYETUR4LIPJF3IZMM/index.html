<html><header><meta charset="utf-8"><title>怕老 - 曾志豪</title></header><body><h1>怕老 - 曾志豪</h1><p>自從劍橋光豬事件曝光，我領悟了一個道理：你可以老，但不可以窮；你可以窮，但不可以老。<br>你可以老，只要你有錢，並非靠MPF雞碎咁多錢，而是真正有錢，例如好似賭王何生，就算遇到大病，要輪椅出入，也毋須擔心要住老人院受人呼喝剝光豬，只要有錢，便能請私人看護，而且唔止請1個，係最少要請4個，貼身照顧，便能老有所尊，老得有尊嚴。<br>除了看護，長者屋也要特別設計。綜合各方曾照顧老人家的朋友的經驗，長者屋要改裝廁所，廁所門要向外拉，萬一長者昏倒在內，可能頂住門口，所以不能向內推。廁所門口要保證可以直接推輪椅出入。<br>你想想，成部輪椅咁大，究竟要幾大個廁所？如果有咁大個廁所，又要幾大間屋？有咁大間屋仲要咁多看護，又要幾多錢？所以，如果你想老得有尊嚴，不想住老人院，請你努力賺錢。要老便不可以窮。<br>有些老人家會主動提出入住老人院，因為不想麻煩子女，成為負擔。為甚麼會麻煩子女？因為眼見子女搵食艱難，家徒四「逼」，根本無法容納自己。與其子女難做，不如自己退出。如果老人家有錢，便可以買大屋，包埋子女唔駛返工，只要專心照顧老人家。<br>有錢，才能老。<br>如果無錢，真的不要變老，不要變成被人呼喝嫌棄的貨物。<br>父母真是悲劇人物，年輕時為了子女打2份工，或者辭咗份工，自己辛苦，成全子女；當年老了，還要替子女着想，明明想有家人陪伴，也只能咬牙強忍老人院的孤寂。<br>我是子女，也是父母，我不敢說甚麼大話，但我希望能以子女的身份，陪伴照顧父母，不想讓他們怕老。</p></body></html>