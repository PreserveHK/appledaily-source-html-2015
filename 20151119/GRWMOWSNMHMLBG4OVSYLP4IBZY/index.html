<html><header><meta charset="utf-8"><title>女神tea time：下隻IMAX中國 - Fifi</title></header><body><h1>女神tea time：下隻IMAX中國 - Fifi</h1><p>近來創板配股上市半新股，劇本幾乎完全一樣，上市第一日彈，衰起上嚟，第二日即刻隊畀你睇，隊到去配股價就打橫行發吽哣。菲菲月初唱好過IMAX中國（1970），之後個幾星期最高見53.65元，同菲菲唱好前一日比，累積升25%。不過近來IMAX中國都由高位回吐，暫時冇乜肉食。呢個時候就梗係追同概念嘅落後股。<br>近來大行都加入唱好影業股行列，好似之前法巴力讚星美（198）積極增加市佔，首予「買入」評級，目標價1.11元。當連呢類一向被大行放埋一邊唔太理嘅影業股，都得大行嘅垂青，就知家陣影業股當旺！<br>是日推介橙天嘉禾（1132）！點解？橙天嘉禾有八成收益來自內地，內地市佔達2.1%，以規模計排第9。事實上，公司近年營業額亦持續增加。當IMAX中國因為內地票房破紀錄，股價破晒頂時，橙天嘉禾理論上值得大家一齊睇好。第二，有併購概念。呢個point唔係我講，瑞信之前就發報告，話旗下影院質素高，旗下影院價值約67億元，或有望得到更大營運商垂青，首予「跑贏大市」的評級，目標價1.1元。股價近來於0.6元之上橫行，可買啲博追落後。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>