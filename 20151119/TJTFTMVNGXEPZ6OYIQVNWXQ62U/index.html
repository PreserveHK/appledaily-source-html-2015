<html><header><meta charset="utf-8"><title>勁到黐肺！泥地王七戰全勝　收韁又造紀錄時間</title></header><body><h1>勁到黐肺！<br>泥地王七戰全勝　收韁又造紀錄時間</h1><p>草地有草地王如黑衣巨人「步步友」，泥地自然亦都有泥地王。方嘉柏馬房旗下之「準備就緒」屬後一類，此駒於本地泥地賽，贏到冇馬夠佢跑，因而將遠征日本，爭12月6日中京競馬場舉行的泥地1800米國際一級賽日本冠軍盃，尋求更高成就。<br>「準備就緒」這晚休後季內初出，馬會特登遷就改賽程，讓牠合資格上陣，爭第六場一班泥地一哩，配潘頓出戰，結果1.6倍全熱門無驚無險，後上收韁輕勝兩身位，完成跨季三連捷，兼創出泥地七戰全勝驕人成績，造1分36秒34，比牠自己的舊全港紀錄時間，快了1.02秒之多，組合獨贏自然係開最熱嗰瓣A1，派彩13.5元。<br>蔡約翰呢場屯重兵出擊，雖然撞正「準備就緒」唔可以增添頭馬，但二至四名卻由佢馬房包辦，順序係「活力寶」、「輕彈錢笑」及「勁勢」。其中「活力寶」同「準備就緒」構成8.9倍啡燈Q益咗落飛黨，四重彩二萬二千幾。三T有人中正獎，每注派一千四百幾萬，安慰獎兩萬蚊鬆啲。</p></body></html>