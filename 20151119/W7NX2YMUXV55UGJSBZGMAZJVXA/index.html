<html><header><meta charset="utf-8"><title>馮仁昭四圍超：酒駕後匿埋一個月DaDa：情緒有問題 - 馮仁昭</title></header><body><h1>馮仁昭四圍超：酒駕後匿埋一個月<br>DaDa：情緒有問題 - 馮仁昭</h1><p>盧頌之（DaDa）上個禮拜因酒駕被判停牌1年、120小時社會服務令，兼罰款3,000元。判罰後第一次現身嘅DaDa，噚日同王灝兒（JW）喺尖沙嘴出席活動時，自爆酒駕後患咗情緒病：「發生咗件事之後，匿埋喺屋企一個月，情緒有問題。」</p><p>稱同男友冇分過手</p><p>DaDa話要重新出發，問佢會唔會戒酒？DaDa避重就輕話：「唔會再酒後駕駛，呢個係好大教訓，人生一個經歷，做錯咗就要認，打就企定，承擔後果。」出庭嗰日男友趙勁皓（阿King）冇晒影，DaDa否認情變：「嗰朝早佢要做嘢，多謝佢呢段時間陪我度過難關，鼓勵我。我哋冇分過手，好幸福有佢喺我身邊。」<br>而同場嘅JW講到老友鄧紫棋又喺外地數香港傳媒，JW依然力撐好友話：「有同佢傾，唔係佢講嘅，佢都好大壓力。每個藝人都唔希望有負面新聞，唔係佢控制之內。」<br>撰文：馮仁昭 </p></body></html>