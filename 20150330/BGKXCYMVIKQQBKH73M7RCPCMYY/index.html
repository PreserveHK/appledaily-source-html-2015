<html><header><meta charset="utf-8"><title>滙海探戈：紐元看高一線 - 奇兵</title></header><body><h1>滙海探戈：紐元看高一線 - 奇兵</h1><p>美國去年第四季經濟埋單升2.2%，略低於市場預期，2月耐用品定單亦下跌，顯示復蘇步伐放緩，但聯儲局重視嘅就業市場持續改善，聯儲局下半年加息機會相當高，但加幾多就連儲局都唔肯定，越近年尾個市越唔明朗，要綁好安全帶。以歐洲為例，歐盟早前雖放生希臘，畀多三個月佢哋苟延殘喘，但齊普拉斯自以為歐佬怕一拍兩散繼續玩賴皮，德國佬已唔耐煩，唔排除最後會踢希臘出歐元區。<br>截至上周五，美滙指數今年累升約8%，彭博社追蹤的16隻主要貨幣中13隻見紅，逆市升值是日圓、新台幣和瑞士法郎，當中瑞郎以3.3%升幅最標青，主要拜瑞士央行1月15日撤銷瑞郎同歐元掛鈎所賜。第一季得番兩日，美元上周先跌後穩。歐元衝上1.10樓上沽壓大，埋單落番1.0889美元。沙地阿拉伯空襲也門，刺激油價幾日曾累升逾15%，加元最受惠，曾反彈至1.24兌1美元水平，上周落番1.26。日本上月通脹數據遜預期，市場炒作加碼量寬，但地緣風險因素吸引資金追捧，日圓反彈至119兌1美元。</p><p>上望78美仙</p><p>展望第二季滙市繼續由美息走向主導，美企首季業績期就到，過去九個月美元強勢對業績影響將見真章。加上聯儲局立場仍偏鴿，美元短期料整固。<br>主流貨幣中，若要博反彈，紐元是最值博的，事關息口較高及減息壓力最細，上周企穩75美仙，第二季可向78美仙進發。<br><br>奇兵<br>本欄逢周一刊出</p></body></html>