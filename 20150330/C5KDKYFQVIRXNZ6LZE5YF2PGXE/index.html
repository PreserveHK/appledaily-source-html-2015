<html><header><meta charset="utf-8"><title>經理人反面玩劈炮李逸朗為齊昕吵大鑊</title></header><body><h1>經理人反面玩劈炮<br>李逸朗為齊昕吵大鑊</h1><p>現年32歲的李逸朗（Don）入行12年，至兩個月前用「哭腔」翻唱陳慧嫻的《傻女》成功出位，無論工作及見報率皆破其個人紀錄，上月在中環舉行首個蚊型演唱會，因有特首女梁齊昕捧場，更令他成功登上A1頭條，人氣爆燈。但原來Don與經理人Kitty媽因為「是否邀請齊昕睇騷」意見不合，最終反面收場，結束合作關係。</p><p>炸爆WhatsApp發邀請</p><p>後日（4月1日）是張國榮逝世12周年，Don與鄭敬基會於九龍灣展貿舉行「我們的哥哥一夜演唱會」，據知Don亦有邀請齊昕現身撐場，本來齊昕亦答應出席，惟本月中她突然在facebook留言聲稱遭家暴，很想離家出走，之後在Instagram貼相貼文，暗示自己已離開香港，亦即是將無法現身九展捧Don場。知情者說：「過去兩個星期，都有人不停WhatsApp齊昕，想佢飛返嚟睇騷，齊昕其實都推咗話唔會返嚟住，但嗰個人依然不停咁搵佢，前幾日都仲揾緊，Kitty媽仲接到投訴電話！」<br>知情者又爆料：「Don上個月請齊昕去中環睇騷，原來Kitty媽之前都唔知，覺得Don好似利用齊昕宣傳，兩個人已經吵過一次大鑊。」本報昨日聯絡Kitty媽，對於與Don結束合作關係，她直認不諱：「4月1日我會離開公司，大家合作會結束。（有傳因為Don請齊昕睇騷，你哋鬧意見？）詳情唔講喇！合作係講緣份，每個人諗嘅嘢都唔同，我都想佢好，佢做嘢好努力，希望將來可以再合作，會祝福佢。」至於Don則於截稿前沒有回覆。<br>採訪：小米</p><p>【話你知】戰友變敵人</p><p>藝人和經理人關係好密切，但往往會因意見不合、又或者不同因素，搞到最終反目收場。</p><p>張栢芝</p><p>1999年張栢芝曾以「經理人條件太苛刻」為由要求與經理人朱永龍解約，而鬧上法庭。近日連一向疼愛她的向華強夫婦亦公開數臭她工作態度有問題，更揚言永不錄用。</p><p>蔡楓華</p><p>2011年蔡楓華在好友盧敏兒和孫敬安幫助下復出歌壇，但蔡楓華以為自己是「巨星」，跟盧敏兒反目。</p><p>江美儀</p><p>2013年江美儀被前經理人Toyi大罵反骨，有指江曾拒接工作及臨時甩底，最終反面收場。</p><p>江若琳</p><p>2014年江若琳指寰宇電影公司沒出糧，白做了十年，合約糾紛仍未解決。</p><p>張學友</p><p>2015年張學友承認與陳淑芬有意見分歧，還強調自己才是自己的經理人，結束合作關係。</p></body></html>