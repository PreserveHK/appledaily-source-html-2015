<html><header><meta charset="utf-8"><title>Trader物語：迎接癲市　必先利器 - 張士佳</title></header><body><h1>Trader物語：<br>迎接癲市　必先利器 - 張士佳</h1><p>去年11月滬港通通車，從那時起，如果閣下只睇實恒生指數，或者持有盈富基金（2800）等運到，至今差不多沒有進賬。幸好當時建議大家揸南方A50（2822）及華夏滬深300（3188），然後大炒細價股，既擁抱了內地A股大型股票上升的一段，又食正群魔亂舞的妖股時代。<br>心態唔同看法亦自然調節，若然大家收睇財經節目，仲係建行（939）工行（1398），又話個市唔升非常悶，大家可以熄機轉台無謂嘥時間，因為港股早已A股兩極化，炒股唔能夠與時並進，就連對手車尾燈都見唔到。上期講過炒股要鬥快鬥癲鬥狠，這是首要的心態條件，但也要技術武器配合。揸把刀仔去打現代戰爭，任你怎癲快狠，也是注定被人打到抬出來。筆者唔係只識批評唔識做之輩，用咗兩年時間寫投資軟件今日正係食正個浪，大派用場。</p><p>炒細價股考功夫</p><p>唔少人擔心，中細價股熱近兩年已炒了幾浸，唔少已升至殼價之上，如果調整起嚟，隨時會出現股災，股價洗至兩年前的水平。這個悲觀情況亦在我考慮之列，但現時牌面係，內地股市熱炒，唔少佢哋嘅細價股一開炒，市值過百億完全沒有難度。更重要係滬港通後，本地股票行法明顯更跟內地，上周五更撤銷內地基金要QDII才能煼與港股通之限，而今年內深港通通車機會又非常大，傳聞會打通兩地中細價股，這是對這類本地股非常大的支持。<br>我哋要記得，內地股民賭性比耐性強，要佢哋來香港價值投資滙控（005），唔係一個主流的想法，反而本地暫時最大嘅優勢，就係無停牌機制，細價股可以一日間炒近倍升幅，在佢哋嘅世界要幾日時間，經歷數次漲停跌停才能夠反映晒嘅升跌幅。全部都一步到位，其大上大落之刺激及魔力，應會吸引到一班玩家進場，只要他們賺到錢，在內地炫耀戰績，就會吸引到第二班玩家，情況就似2003年開放自由行時，於本地以平價購得奢侈品嘅遊客一樣，回去會同鄉親父老講，佢哋有幾精明，選擇來港消費。當然要在這些癲股，升的一段買入，跌前套利，技術含量極高，但要賺，就要能人所不能，這亦造就了筆者課程及軟件大賣的原因。<br>現在的港股唔識炒可以好難炒，識炒可以好易炒，可能有人會望門輕嘆，但超大肥牛就喺面前，唔怕太癲，最緊要有準備！最重要係有技術，買得比人早，做好風險管理，每注注碼要分得比以前細注，每個trade入市前諗好止蝕位，亦都預埋某個位放一半，另一半放紙鳶，好可能兩年後「成功需父幹」嘅故事都可以放埋一邊。<br>上期畀隻億和（838）大家品嚐，一定食髓知味，今期又留低兩隻心水，第一隻係主力做集成電路設計的中國電子（085），先前發盈警，但近日流行鹹魚翻生，呢隻應該都係其中一員，止蝕暫定1.89元，慢慢再上調。另上星期喺電台同收費專欄都有提到嘅易主股西南環保（1908）升得唔錯，所以另一隻就鎖定目標係同樣異動嘅林麥（915），如周內其中一日唔係裂口高開升破1.97元，又可以加炒一轉。<br>註︰筆者持有億和、西南環保、林麥。<br><br>張士佳</p></body></html>