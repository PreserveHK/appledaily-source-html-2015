<html><header><meta charset="utf-8"><title>笑到最後：限呎盤挾高細價樓 - 高明</title></header><body><h1>笑到最後：限呎盤挾高細價樓 - 高明</h1><p>居屋抽完，睇攪珠好多人以為抽中，成為上車「幸運哥」，實情係出售單位只得兩千幾個，一睇排名大部份都過萬，最後變咗「空歡喜哥」。<br>真正有資格笑到最後，只係得房委會，因為有成13.5萬份申請表，每份200蚊，無端端已經袋2,700萬蚊，房委會咁就「發水」多14個最平單位（美柏苑最平賣187萬蚊）出嚟。如果有心賺申請費，每個屋苑逐次申請，博啲抽居屋人士大包圍，今次有5個屋苑，分開抽的話隨時申請費都成億，一年玩幾轉賺3至5億，房委會淨係個reception都夠資格上市。<br>返正題，樓價急升根源係聯儲局QE，香港SSD又收緊二手供應推波助瀾，最近細單位急炒，就係因為中型單位綁死咗，本欄認為係同政府有意谷限呎盤有關。<br>喺度不如講一個故事畀大家聽，想當年，高明見證住限呎盤由概念變成政策。<br>話說當年高明做過某富貴黨政客（已轉會）嘅擦鞋仔，嗰時曾蔭權因為建議醫生買遠少少嘅樓而捱鬧。當時本人服侍嗰位政客，好心急想搵一條絕世好橋解決所有住屋問題，於是就約咗某位地產商高層（早排曝光率急增，現已不能曝光）攞意見。</p><p>業主坐貨　供應欠奉</p><p>會面後傾咗成三個幾鐘都冇結論，嗰位高層被人疲勞轟炸得攰攰哋，求其話地產商新樓都係當豪宅咁賣，起細啲就冇咁豪，賣地價因應投得平啲，發展商就計到數，意圖打發我哋一行三人。最後皇天不負有心人，有人覺得如雷貫耳，最後度到條絕世好橋，就係賣地要有限呎盤，結束一場疲勞轟炸會議。<br>之後政客就拎咗條橋返去黨，黨元老們覺得ok。另一位高層仲喺大會度話「幾百呎樓豪唔起」，仲做埋嗰年嘅訴求，後尾仲俾曾俊華喺財政預算上用埋。限呎盤政策就係咁嚟，目的係想細價樓平啲。<br>今日，第一城呎價貴過太古城。好明顯，限呎盤係一條屎橋，搞到細單位業主坐死晒啲貨，冇人換樓，冇二手細價盤供應，發展商細單位價錢任嘜，嘜到你捱麵包先買到嘅冧芯價。<br>居屋抽完，13萬個「空歡喜哥」，假設有一半人去買樓，都會繼續支持細價樓價。唔好以為要買地產股，其實，同中原指數相關系數最大，係領匯（823），跟得仲貼過長和（001）同新地（016）。識買一定買領匯，雖然高明因外遊已清倉。<br><br>高明<br> https://www.facebook.com/bigricetea <br>本欄逢周一刊出</p></body></html>