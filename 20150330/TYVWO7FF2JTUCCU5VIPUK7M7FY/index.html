<html><header><meta charset="utf-8"><title>20年雪藏牌　握軚盤「好驚」</title></header><body><h1>20年雪藏牌　握軚盤「好驚」</h1><p>【本報訊】接駁巴士無人駕駛下俯衝落斜，幸未有釀成奪命意外，多得車上乘客陳先生臨危不亂，控制軚盤救全車人。原來陳先生持有車牌20年但一直未有駕駛，他表示事發時握緊軚盤「好驚，非常之驚」，只是硬着頭皮充當司機，憑「雪藏牌」最終勇救全車人。<br>陳先生在車禍中腰部及腳踭受傷，幸無大礙。他抹一把冷汗向《蘋果》記者憶述，當時他一行十名家人到圓玄學院拜祭後離開，其中七人先行登上接駁巴士，另外三名親友前往洗手間；車上另有兩名乘客。</p><p>「冇的士頂一定向前衝」</p><p>當他們上車後約兩分鐘，接駁巴士突然開車向前行駛，他連忙呼叫還有其他親友未上車，着司機多等一會，惟當他定眼一看，始知原來車上沒有司機，當時他坐在近門口的座位，立即撲到司機位前欲拉手掣把車煞停，「當時搵唔到個手掣喺邊，冇辦法於是惟有扭軚」，結果他向右扭軚避免接駁巴士鏟向左邊行人路，令巴士直撼的士再撞大樹停下。<br>陳直指自己考獲駕駛執照20年從未駕駛，形容那一刻「好驚，非常之驚」，又坦言：「冇信心㗎，但係車上有九個人，驚整親車上嘅人，又驚整親途人，唔煞停一定撞到人，有人命傷亡㗎，仲驚衝落山呢，如果唔係有架的士頂住，一定向前衝。」他事後對救了全車人表示感到欣慰。<br>■記者梁澤岡、簡明恩</p></body></html>