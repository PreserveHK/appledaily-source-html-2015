<html><header><meta charset="utf-8"><title>情陷夜中環：祝福 - 葉朗程</title></header><body><h1>情陷夜中環：祝福 - 葉朗程</h1><p>單親媽媽帶着一對八歲和十一歲子女，於百貨公司內連環偷竊，還將部份賊贓藏在女兒的背包內。上星期，她在裁判法院認罪，被判入獄兩個月。裁判官說：「唔識做阿媽唔好生。」偷嘢，然後坐監，罪有應得，本來已經是句號。<br>但我相信，隨便揀個有普通想像力的人，也可為這個單親家庭想出一個賺人熱淚的故事。罪有應得還罪有應得，識唔識做人阿媽，旁人又是否有資格這樣評價？我唔係話呢個阿媽應該偷嘢，絕對認為偷嘢係一萬個唔應該。只是想說兩句話：家家有本難唸的經，做人父母甚艱難。跟大家分享一段故事，是三至四年前的片段。</p><p>唔係個個識做人阿媽</p><p>吃完一家很好吃的泰國菜，埋單後，我跟幾個朋友步出餐館。飲飽食醉，很舒服的，我伸一個懶腰。就在這時候，我在不遠處看見一位白髮斑斑的婆婆。說她白髮斑斑，不是要增加戲劇感，而的確是她一頭白得發光的頭髮首先吸引了我的視線。<br>九龍城，依稀記得是賈炳達道附近，依稀記得是凌晨時分，依稀記得婆婆身後有家便利店，因為便利店的光線把整個畫面照得亮亮的。婆婆獨個兒在深宵的街上，彎着腰，拾着東西。至於她拾的是紙皮還是汽水罐，確實連依稀的記憶也沒有。<br>也不知道是因為喝得太多喜力，或是想在其他朋友面前裝個好人，又還是自己真的有一顆微弱的同情心，我看清楚沒有車，就走過對面街，走向便利店的方向，走到婆婆附近。我從錢包掏出五百元，說：「婆婆，收咗佢啦，今晚唞吓啦。」如果你覺得我老作，又或者覺得我在表揚自己的善良，隨便，could not care less，因為故事重點是婆婆之後的反應。「多謝你多謝你！」唔多謝，今晚唞吓啦。「遲啲先唞啦，個仔就嚟生日呀，想買個結他畀佢。」婆婆談起自己的兒子，現出更多皺紋，因為面上立刻綻起一個充滿愛的笑容。<br>我定過神來問：「個結他好貴㗎？」都唔知幾錢喎，畀多少少錢佢，等佢揀個鍾意囉。淚腺發熱，我忍着。我再拿出銀包看看，還有兩張五百蚊，幾張一百蚊。（典型香港人，其他嘢就依稀記得，一講到錢，記得清清楚楚。）本來打算只給她兩張五百蚊，但電光火石間，還是連那些一百元也全部給她了。<br>「單親賊」唔識做人阿媽，咁婆婆其實又識唔識做人阿媽？你都可以話佢唔識，個仔想買結他，自己就將辛辛苦苦搵嚟嘅錢成全個仔，呢啲唔係叫做錫，呢啲叫做寵壞。但係世界上邊有咁多識做阿媽嘅阿媽，又要身教，又要家教，尤其是那些單親的，又要搵錢，又要畀錢，又要幫個仔煮飯洗衫，又要幫個女溫默書執書包，顧得邊樣？<br>如果你阿媽是樣樣皆能，十全十美的話，恭喜你，請你好好珍惜。但如果你的媽媽有甚麼方面做得不好，例如長氣呀，乜都唔識呀，甚至乎喺你朋友面前影衰過你呀，請你也要好好珍惜。<br>家家有本難唸的經，做人父母甚艱難，歸納兩句話的重點，就是每個人都有仗要打。有學識的人要為自己的前途打仗，冇學識的人要為自己的生活打仗，旁觀者實在看不透幾多。但身為子女的，爸爸媽媽為你每天也在打一場甚麼樣的仗，你最清楚不過。記得，珍惜他們，不要像葉朗程一樣，做個不孝子。<br>六歲的時候，媽媽給我一個獎勵制度，連續三次默書一百分，可以有禮物。要連續三次，話易唔易，但好歹也攞過幾份獎品。有一次，又做到了，我要求兩副joysticks。如果你唔係打機人，應該唔會知joysticks係乜，總之就是兩個控制器。媽媽說不行，呢啲大禮，要考試好先有。<br>我堅持要，去到灣仔的榮華玩具，依然嚷着要買。媽媽不讓步，爸爸大概覺得我太煩，說「買畀佢算啦」。媽媽斬釘截鐵，一句到尾，只可以買一百五十元以下的玩具。我搬出大條道理說：「之前都冇講過限住錢。」媽媽也不遑多讓，「咁唔通你要買晒成間榮華我都要買？」我空手而回，最後不歡而散，但好戲還在後頭。</p><p>父母要求其實好簡單</p><p>晚飯的時候，我還在鬧情緒，媽媽叫我吃飯，我不吃。爸爸勸我吃，我就說：「爸爸叫我食我就食，我錫爸爸多啲。」解釋一下，爸爸間唔中就會問我，錫佢多啲定媽媽多啲。每次我諗都唔諗，都說「媽媽多啲」。每次聽到，媽媽都笑。當晚那句「錫爸爸多啲」，旁人想像不到那份殺傷力。說完之後，我望一望媽媽，雖然媽媽若無其事，但我知道媽媽的心應該很痛。不知何故，我就這樣哭起來了。那一刻，實在不知道自己在哭甚麼，今天回想起來，大概是為媽媽的心痛而哭，為自己的不孝而哭。<br>人生要走的路很長，難免會有不智、不義、不忠、不孝的時候。當錯已經鑄成，惟有希望自己吸取教訓，盡量不要再犯。小時候還好，甚麼不智不義不忠不孝，對自己或對人的殺傷力也有限。長大後，這些錯的影響，可以是大得不能承受的。我慶幸自己不孝在兒時，自此之後，也沒有做過比那次更不孝的事，至少我認為沒有吧。不過，有時候孝順是逼出來的。<br>好朋友Benson早前遠赴美國學整甜品，終於學成歸來。上星期是他的生日，他邀請了我跟他的媽媽和親戚一起慶祝。每年我們一班朋友為他慶祝生日，也不是正日，因為正日他都是跟媽媽過的。這一年，我終於有幸見識到他們一個很特別的傳統。<br>Benson為自己精心炮製了一個生日蛋糕，但蛋糕上不是寫着Happy Birthday。「由細到大佢同我講，呢一日係要多謝佢，因為係佢受難日。所以我未收過佢嘅生日禮物，仲要由大學開始，老屈我每年買個蛋糕畀佢，蛋糕上面要寫Thank you Mom。」Benson悄悄跟我說。佢把口就話老屈，但絕對feel到佢係買得心甘命抵。<br>霞姨姨，快啲許願然後吹蠟燭啦，我跟Benson的媽媽說。霞姨姨大笑兩聲：「又唔係我生日，做乜要我許願吹蠟燭？」係喎，咁你畀句祝福說話Benson，然後等佢吹蠟燭啦。霞姨姨完全沒有準備甚麼，但最後竟然說了一句很簡單，但很有意思的話，搞到平時鬼鬼馬馬的Benson也眼濕濕。「我畀佢嘅祝福，同佢出世嗰陣一樣。只要佢永遠快樂，永遠健康就足夠啦。」<br>做一個稱職的兒女其實十分簡單，因為父母對我們的要求，就只有健康快樂，即是根本沒有要求。所以話，孝順的意義，從來都不是滿足父母的要求，而是為了他們，你會給自己甚麼樣的要求。<br><br>葉朗程</p></body></html>