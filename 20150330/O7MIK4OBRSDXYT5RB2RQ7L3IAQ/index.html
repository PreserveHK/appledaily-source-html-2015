<html><header><meta charset="utf-8"><title>創業作業：無業可創？ - 宋漢生</title></header><body><h1>創業作業：無業可創？ - 宋漢生</h1><p>關於搞startups，好多事情，都是眾說紛紜。一致同意的屬少數，其中一樣，是每個時候，總有可創的業，總有有得做的題目，永不枯竭。<br>另一種講法，是無論未來邊一年，總會有人創業成功。聽起來，好多人都會同意，覺得好合理，甚至好明顯，但實際想創業的時候，就會覺得無業可創，可以做的，都一早被人做了。<br>一種想法，是消極的先入為主，聽人講覺得有錢人大財團早已把所有商機榨盡。不是說世上冇乜乜霸權，而是就算有霸權依然有好多業可以創。未試就投定降是中了計。</p><p>點子經常在面前飛過</p><p>另一個可能，是確實嘗試過，而發覺好難搵到個好題目，因為搵不到，所以就覺得無。的確，總有好題目是一回事，自己搵得到是另一回事。就例如六合彩總有人中是一回事，自己中則是另一回事。<br>想像一下，每人眼前，總有好題材飛過，不過飛過的時候，不會大聲通知，也不會好清楚展現出來，要落足眼力去望，而且要自行拆解領悟。好題材飛過捉不到，事後未必一定知。<br>自己經驗，錯過而知的，例如好幾年前去北海道自由行，網上找民宿，幾難搞，語言不通，畀錢落定過程又麻煩，之後歐遊也是類似經驗，其實絕對可以發現民宿市場有得顛覆，結果還是靠Airbnb做紅後，大家才如夢初醒。<br>再遠少少，讀大學時，有份搞了份網上雜誌，其中一個欄，是借時裝為名，找來靚女同學影模特兒相，當時每出新一期，不需怎麼宣傳，同學之間就會病毒式瘋傳，而且訪問歷史顯示，個個都是直接連入「時裝」那個欄。後來回想才發現，facebook的點子，其實就這樣在我面前飛過，不過，要到幾年後的某個Zuckerberg才捉到住。<br>你是甚麼人，就有甚麼題材飛過。當全世界大部份startup創辦人，都是二十至三十歲背景相近的發達國家男人，所揀的題材就有傾軋。中年老年人的需要，女人的需要，非英語人的需要，都應該有好多位未填。<br>何況好多行業，科技人未滲透到。時常講，一畢業出來就創業，未有市場行業打滾經驗，題材只局限於中學生大學生的題材，而其實好多行業都有顛覆位，不過通常只是行內人先知道。<br>但行內人又未必懂科技，所以要跟科技人合作，這樣的配搭難得，一旦搭上，威力可以好大。<br>不創業，可以有千百個合理理由，但「世上再無好題材」肯定不是其中一個。<br><br>宋漢生</p></body></html>