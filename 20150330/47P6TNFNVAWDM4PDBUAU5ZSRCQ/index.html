<html><header><meta charset="utf-8"><title>中環在線：鄧聲興過檔君陽證券做CEO - 李華華</title></header><body><h1>中環在線：<br>鄧聲興過檔君陽證券做CEO - 李華華</h1><p>靚佬股評人鄧聲興（Kenny）有新動向！原為AMTD證券及財富管理業務部總經理嘅佢，下月會加盟君陽太陽能（397）旗下君陽證券，擔任董事兼行政總裁（CEO）。<br>唔少粉絲都擔心，Kenny將來做CEO，可能會公務繁忙，冇時間再做幕前工作，不過佢就大派定心丸，話嚟緊會分配好時間，所以可以繼續出鏡、開咪同埋寫稿。<br>佢話，新工睇嘅瓣數會多咗，除咗佢強項資產管理之外，最新要管埋sales team等等，至於長遠目標，Kenny不諱言，希望君陽證券可以分拆上市。<br>問到佢點解轉工，Kenny就解釋，AMTD嘅資產管理業務已經上晒軌道，咁啱又有機會，所以就想試下新挑戰。<br>Kenny仲不忘大讚舊老闆、即係AMTD主席曾慶璘，「佢好好人呀，大家合作得好愉快！」 　</p></body></html>