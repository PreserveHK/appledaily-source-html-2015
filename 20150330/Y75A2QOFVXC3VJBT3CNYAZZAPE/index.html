<html><header><meta charset="utf-8"><title>中環在線：羅傑承中環新餐廳寶貝女打骰 - 李華華</title></header><body><h1>中環在線：羅傑承中環新餐廳<br>寶貝女打骰 - 李華華</h1><p>中環威靈頓街最近多咗一間叫做「大官廳」嘅新餐廳，咁啱「娛樂大亨」林建岳（岳少）旗下有「九龍廳」、「港島廳」等幾間食肆，華華仲以為岳少喺中環再開多間，八卦一輪之後，先知道呢間新餐廳原來係由商人羅傑承所開嘅，聞說主要由佢寶貝女羅雪儀（Cherry）打理，暫定4月尾開張。<br>唔講唔知，30歲嘅Cherry早年喺英國讀書，畢業於瑞士酒店管理學院，修讀款待及活動策劃管理，曾經喺日本、香港同埋澳門嘅酒店工作，大約5年前開始幫羅傑承打理飲食生意，但係比較低調。</p><p>大官廳主打高檔中菜</p><p>羅傑承一早就有投資飲食事業，大官廳附近有間「來佬餐館」亦都係佢開嘅。聽講，新開呢間大官廳屬中式餐廳，走中高檔路線，設有三層，地下一層係酒吧，二、三樓就係用餐嘅地方。招牌菜有大官烤鴨、匈牙利攣毛豬叉燒，仲有中西合璧嘅雞尾酒。<br>齋睇招牌菜嘅名稱都估到呢間餐廳點解叫大官廳，佢嘅英文名仲巴弊，叫Tycoon Tann，Tycoon意指巨頭、大孖沙，難道呢間餐廳只歡迎達官貴人?</p></body></html>