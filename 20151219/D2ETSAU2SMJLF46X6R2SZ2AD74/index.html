<html><header><meta charset="utf-8"><title>Naomi陪試身　攬啜新歡</title></header><body><h1>Naomi陪試身　攬啜新歡</h1><p>【銅鑼灣】「小便女」之稱的馮鎵瀠（Naomi）早年拋胸出寫真，同李思捷傳過緋聞，過去幾年佢成日被揭戀情，甚至陷入三角關係，之前更被爆同佘詩曼爭仔。Naomi尋尋覓覓下，原來已搵到真命天子。</p><p>齊入試身室</p><p>Naomi前晚拖新仔喺銅鑼灣行街，大做真人騷。當日天氣驟降，素顏Naomi全程蹺實男友臂彎取暖，新歡係年約30餘歲嘅「四眼二撇雞」，孭住背囊打扮casual。佢哋喺時裝店睇冬裝，Naomi細心幫男友揀衫，兩人仲拎咗條褲一齊入咗試身室。最後埋單時竟由Naomi貼仔碌卡，等待其間，二撇雞男友伸手摸Naomi面珠，仲當眾互送「肉嘴」，大晒恩愛，佢哋濕平後就去咗附近一間髮型屋。</p><p>Naomi噚日再喺facebook貼相，原來佢哋前晚喺灣仔一間麥當勞包場開生日派對，為Naomi提早慶祝本月27日嘅31歲牛一，佢同朋友一齊cosplay扮成麥當勞叔叔。記者噚日打畀Naomi，佢直認蜜運中：「佢係我新男朋友，叫佢A先生啦。我哋係朋友介紹，開始咗3個月咋！」問到Naomi點解貼錢買衫畀男友，佢否認：「唔係呀，佢孭背囊，銀包放我度。」Naomi話生日會同男友飛新加坡熱辣辣慶生兼預支蜜月。<br>採訪、攝影：楊浩賢、梁繼光、楊定</p></body></html>