<html><header><meta charset="utf-8"><title>日本馬更正 - 左丁山</title></header><body><h1>日本馬更正 - 左丁山</h1><p>星期四本欄寫「榮進之光」，擺咗一個大烏龍。肥仔K因為懷疑食錯嘢，腸胃不適，發冷發熱，因恐怕傳染病菌俾小女兒，漏夜走咗嚟左丁山屋企瞓覺，至星期四清晨佢上網睇蘋果，即刻傳來短訊：「你調亂咗『滿樂時』與『榮進之光』。」大概45分鐘之後，馬場「電腦字典」吳嵩又來短訊：「呢個烏龍你擺得大了。」<br>兩言驚醒夢中人，急忙拿出蘋果日報一睇，再對照番馬簿及肥仔K剪報，哎吔，真係寫錯咗，有錯就要認，謹此向讀者致歉。<br>贏香港千六米錦標嘅日本馬「滿樂時」，馬主係日本馬壇名人吉田勝己嘅太太吉田和美（日本婦女出嫁後要隨夫姓，最近日本最高法院裁定婦隨夫姓不違憲），吉田勝己家族擁有名駒之多，數不勝數，但旗下馬匹之中，來價便宜嘅，就轉讓到太太吉田和美之名下，「滿樂時」之周歲拍賣價係150萬日圓，兩歲時售價1000萬日圓，以今天匯價計，唔夠七十萬港元，但在香港1600米錦標賽得冠軍，獲獎金已有一千三百萬港元，加埋以往在日本所得獎金，總共已有三千四百六十餘萬元。<br>講番「榮進之光」，馬主係榮進堂有限公司，本身生意係經營玩具，養馬就以公司名義，榮進堂前社長平井豐光，曾以私人名義養過一匹「榮進寶蹄」，威震日本香港，佢嘅公子平井克彥，在香港養過「榮進寶寶」。<br>普通嚟講，在澳紐買一匹約港幣一百萬元嘅馬，來港作賽大多數係第四班、第五班貨色，夠眼光兼有運嘅就會係第三班馬，如要在精英班爭雄，爭吓打吡冠軍，香港國際賽冠軍之類，用五百萬至一千萬買匹馬都未必贏得到。但世事好奇，刻意求勝，為求贏大賽，不惜腰間錢嘅，常常有意栽花花不發，以平常心平平地買入嘅新馬，反會無心插柳柳成蔭，譬如馬王「雄心威龍」，今年打吡冠軍「戰利品」，已故新亞校友胡世榮嘅「計得精彩」（贏過國際賽香港盃），來價都叫做係便宜價，莎莎郭少明嘅級際賽精英「締造美麗」，亦係平價貨。買平貨而贏一級大賽，就係每一個馬主最大夢想。日本馬今年揚威香港，明年必定再派精英馬來港爭標，希望一石二鳥，贏獎金威威之餘，仲可以吸引香港馬主去北海道參加周歲馬拍賣會，振興日本馬出口市場，與澳紐爭一日長短呀！你話一個唔覺意有個香港馬主去北海道以1000萬日圓買到另外一匹「滿樂時」番嚟，咁就發達咯。</p></body></html>