<html><header><meta charset="utf-8"><title>網民斥《衝上》似MV　零劇情鄒凱光：唔覺得爛</title></header><body><h1>網民斥《衝上》似MV　零劇情<br>鄒凱光：唔覺得爛</h1><p>《衝上雲霄》嘅電影版就喺大年初一上映，票房都唔錯，但係網上嘅評價就唔係咁好喇。前日大年初三，高登瓊姐就好罕有地打咗篇影評：「初三赤口，大家估下我會同邊個開年？無錯，就係《衝上雲霄》呢套垃圾。無錯，係垃圾！係我近年睇過最垃圾嘅戲，沒有之一！」<br><br>瓊姐一爆seed，真係撳都撳唔住。要數《衝上》問題？包括：</p><p>1.睇咗3套MV？</p><p>「我係咪睇咗3套MV定音樂特輯？幾條愛情線完全無交集，求其炒埋一碟。</p><p>2.同劇集毫無關連</p><p>「做乜要加鄭秀文同古天樂落去，你加唔緊要，加新角色你都要交代下啦？再唔係仲衰，個角色一樣但同電視版果個完全無關連，嘩電影版個Sam哥同電視版果個都唔同嘅X你！好驚呀！而家你叫觀眾點投入先？」<br><br>「我好少寫影評，但睇完呢套垃圾，一踏出UA門口我已經決定要寫篇文。我在此呼籲大家要珍惜光陰，唔想浪費生命既，決定睇呢套戲之前絕對要三思。」而導演鄒凱光都有回應到瓊姐嘅負評，佢就話：「好！但部片我真係唔覺得爛，或者咩人睇咩戲啦。」<br><br>除咗瓊姐之外，仲有資深影評人皮亞，都打咗篇影評勁插《衝上雲霄》，評彈部戲不合理地方包括:</p><p>1.演員無發揮，觀眾難投入</p><p>「《衝上雲霄》的航機的確起飛了，但要載觀眾到哪裡，又想飛到哪裡呢？真的令人難以投入。絕對不是叫幾個演員走出來扭扭腰擺擺甫士搞搞笑，便可以算數。</p><p>2.三段關係剪來剪去，冇劇情</p><p>「故事分成三條主線發展，客機飛機師吳鎮宇想追搖滾歌手鄭秀文，航空公司老闆古天樂一直等事業有成娶空姐佘詩曼，私人飛機師張智霖被台灣小妹郭采潔纏上，三段關係剪來剪去，但故事發展出什麼來呢？</p><p>3.似MV故事片，故事零碎情感空洞</p><p>「《衝上雲霄》其實是一部MV故事片，大部份時間都當是MV去拍，一開場就是《歲月如歌》的MV，封閉的空間，超現實的場境，零碎的故事，空洞的情感，過度調校的畫面顏色，賀歲片也應該要有一個好故事，感動人的故事，發人深省的故事，才不枉新一年新正頭賀歲檔。」<br><br>仲有好多網民都狂負評，大致鬧嘅上面都講過晒。有忠實fans更留言:「睇過電視劇入場的觀眾會好失望，電影劇情鬆散及與飛機師無咩關係，電視劇中的Captian Cool，Captian Tong形象特出，電影中卻無咩形象可言，而且人物太多，電影不能詳細交代，只覺鬆散凌亂。」不過都有觀眾係讚嘅，大致上都係讚拍得好靚、好似MV、靚人靚景咁。<br><br>呢套戲嘅導演鄒凱光都見到呀，仲留言話：「好，但部片我真係唔覺得爛，或者咩人睇咩戲啦！」講完冇耐，又刪咗個留言。不過已經太遲了，因為已被高登瓊姐cap咗圖，仲將留言設置為facebook封面相，同網友分享呀。</p></body></html>