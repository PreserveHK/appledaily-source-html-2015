<html><header><meta charset="utf-8"><title>Trader物語：創造莊家優勢 - 張士佳</title></header><body><h1>Trader物語：創造莊家優勢 - 張士佳</h1><p>恭喜發財！祝各位讀者羊年身體健康、心想事成！農曆年期間，中國人都會拜訪親友，分享生活的喜與樂，然後畫面一轉就是在攻打四方城，或者是魚蝦蟹骰寶，中國人愛賭是鐵一般的事實。那愛賭與精於賭博有甚麼分別呢？舊時有多套賭神系列的電影，片中主角多數運氣甚好，又或者真係識「變牌」，所以佔有優勢，逢賭必勝。這亦反映多數人覺得，賭錢要贏錢，只基於兩個元素，一係要夠運，一係要「出千」，後者有另類風險，前者則可靠求神或借庫等等方法去催局，亦成為不少賭仔所好。</p><p>A股高開沽貨之時</p><p>不過除咗靠運外，我哋仲可以科學地拆解大部份賭博遊戲，了解莊家優勢，不止能夠提高勝算，更加可提升投資修為，講到尾，投資同賭博都可用值博率的概念去量化，然後配合注碼控制去爭取回報。以魚蝦蟹骰寶為例，為何做莊可長贏呢？三粒骰的組合變化有二百一十六組，開出一條魚賠一倍、兩條魚賠兩倍、三條魚賠三倍，表象是莊家閒家贏面是一樣。但如果將所有組合列出，再乘以賠率，就會發現莊家優勢為約7.9%，意思係長賭之下，莊家可贏取閒家賭注的平均值。再舉一例，賭場中常見賭大細的枱，每局會搖三粒刻有一至六點的骰，然後把數字加上，四點至十一點為細，閒家買細，賠率為一賠一，十一點至十七點為大，賠率與買細相同。同時間因為有一條規是圍骰通殺，因此在二百一十六個組合中，有六個組合是莊家不用賠給買大細的閒家，其莊家優勢約2.8%。睇到呢個位，相信各位都已經冇晒做閒家的樂趣，既然開賭咁好賺，都係買賭股好似仲值博。<br>投資同賭博一樣，我哋只可以推測未來會發生甚麼事，計一計出現心目中結果的機率。最不同的地方係，投資是持續改變，不似賭博開彩就知結果。而市場上的各類分析門派，說穿了都是以投資者建立莊家優勢為目標，因此不論是基本分析、技術分析，甚至係近年新興的財技分析的投資者，都會計算值博率，或用多於一門分析技巧去提高勝算。所以各位今年除咗搏殺外，記得要不時強化自身的莊家優勢。<br>股市方面，上周中港兩地投資者都唔多炒股，成交量跌到去同早一兩年的淡市期差唔多，明顯係已買定離手，等本周三A股開市。既然咁多人等呢件事發生，若到時真係紅盤高開，相信都係套利時機。個股方面，上周再減咗持有多時的REITs，如領匯（823）及越秀房地產（405），始終美國三十年債息上周見了近月新高，港元與美元掛鈎資金成本上升，點都會影響REITs升勢甚至調整，仲揸住REITs不是一件樂事。<br><br>張士佳</p></body></html>