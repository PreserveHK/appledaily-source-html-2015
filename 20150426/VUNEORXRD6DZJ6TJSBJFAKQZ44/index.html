<html><header><meta charset="utf-8"><title>Sunday Fever︰買波從來難唔到我 - 梁栢堅</title></header><body><h1>Sunday Fever︰<br>買波從來難唔到我 - 梁栢堅</h1><p>上個禮拜，好多人生活習慣上已經有輕微改變，就係凌晨12點睇《大時代》，基本上睇完你冇可能瞓得着，因為見到丁蟹集集打橫嚟，再加埋佢嘅扭曲思維，你會好自然諗起話「落區從來難唔到佢」嘅689、「警務人員喺認人時有權不合作」嘅禿鷹、「香港人飲東江水應該感恩」嘅元秋、「應該買國產水炮車招呼示威人士」嘅TREEGUN。試問由日頭對到夜晚都係呢類人，你點會瞓得好? 惟有由凌晨一點幾坐到三點等睇歐聯，球場，起碼仲有公平公正。<br>次回合依然好睇，巴塞果然冇因為之前贏PSG而「袋住先」，依然發揮水準再贏多兩球，非常正路。至於拜仁，上禮拜我在此欄貼過入球「大」，估唔到上半場已夠找有突，同首回合完全兩件事，霸氣返晒嚟之後，下仗對巴塞絕對係焦點，基本上已經可以當決賽咁睇，而球員亦都喺世界盃四強隊伍出現過，惡鬥也。至於皇馬，上仗對住馬體會真係有少少險，攻力夠強，奈何鐵壁下差啲連波都冇得入，買皇馬者真係驚足全場。皇馬下仗對祖記，亦未必贏得輕易，雖然好多人都當祖記透明，但佢絕對唔係劉江華。<br>唔講五月咁遠，今晚阿仙奴對車仔已經教大家睇得過癮，兩邊狀態不俗，可以博高賠率項目過關，串愛華頓對曼聯一場。雖然上仗迪基亞失手，但呢期佢當打，應該守得住。<br><br>梁栢堅<br>填詞人+彩池人</p></body></html>