<html><header><meta charset="utf-8"><title>Sunday Fever︰我們都是這樣跑大的 - 馬啟仁</title></header><body><h1>Sunday Fever︰<br>我們都是這樣跑大的 - 馬啟仁</h1><p>小朋友明天第一次中學運動會，夜晚床上好緊張瞓唔着，作為過來人，梗係要扮晒嘢，講吓道理分享吓經驗。<br>「你覺得跑步緊張啲，定考試緊張啲吖？」唔使諗啦，有咩緊張得過考試呢係咪，我係咁諗。<br>「梗係跑步啦，咁多人睇住。」<br>「多人睇住就驚？咁你話上台唱歌由頭到尾咁多人望緊張，定係跑步最尾有觀眾緊張吖？」<br>「梗係跑步，準備起跑嘅槍聲咁大嚇死人呀！」<br>「點大聲都唔夠你睇煙花咁大聲啦。」<br>「點同呢，睇煙花你可以嗌出嚟吖嘛，跑步一聽見槍聲就要跑，好似做賊偷咗嘢咁俾人追囉。」<br>「又會變咗賊嘅，不如調番轉諗吖，當你自己係警察捉賊咁，會唔會好啲呢？」<br>「但好好地點解要捉人啫，我唔想同人哋鬥吖。」<br>「呢個世界就係咁嘞，周圍都係競爭，唔係你同人鬥，就係人哋要同你鬥㗎嘞。」<br>「咁唔係話做運動係為咗強身健體，對自己好嘅咩，點解又要變咗同人鬥啫？」小朋友好似啱喎，求學不是求分數，跑步唔係為獎牌，又係幾高尚嘅情操嚟嘅。<br>「不如你試吓咁諗，落場跑步嘅時候你唔係同人比較，係同自己比，要跑得快過以前嘅自己啫。」<br>「但係我覺得平時去玩會跑得快過參加運動會，因為唔知點解準備比賽前我都好想去廁所，好似成日都未預備好咁。」<br>「哦，其實你心理問題啫，大人做大事都會咁㗎，咁你習慣咗就唔會想去廁所嘞。」<br>「咁萬一真係跑跑吓想屙呢？」<br>「咁外國真係有跑手跑跑吓肚痛，但係佢唔想停低去方便，就一路跑一路屙，結果屙到成褲都係， 有人之後笑佢，不過亦有好多人讚佢夠投入呀。」<br>「爸爸你好似識好多嘢咁，你以前中學第一次參加比賽跑成點呀？」<br>「我當年跑一百米諗住贏，仲諗咗之後買咩慶祝，但結果跑包尾。」<br>「吓，咁我唔緊張囉，如果聽日我跑第尾，都係同你打成平手啫。」<br><br>KEYMAN<br>節目主持<br>電郵：keymansoho@gmail.com</p></body></html>