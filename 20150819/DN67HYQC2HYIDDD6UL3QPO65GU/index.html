<html><header><meta charset="utf-8"><title>隔牆有耳：生促局3D打印CY膠像 - 李八方</title></header><body><h1>隔牆有耳：<br>生促局3D打印CY膠像 - 李八方</h1><p>因應3D打印技術近年越嚟越廣泛應用，香港生產力促進局（生促局）成立咗全港首個提供一條龍3D打印顧問服務嘅支援中心「3D打印體驗廊」，畀機會唔同行業嘅人及社會大眾，親身體驗3D打印過程。<br>原來體驗廊設有17部由入門級至專業級嘅3D打印機以及相關設備，可以打印金屬、生物兼容、食品、膠料、仿衣服物料等唔同物料，以及唔同顏色嘅物件。生促局話訪客只要提供適合嘅電腦設計檔案，就可打印個人化設計嘅產品， 體驗廊每周仲會舉辦「3D打印體驗坊」，由生促局顧問提供免費諮詢同技術支援。 <br>八方問過生促局，佢哋透露早前去咗特首辦，為噚日主持體驗廊開幕禮嘅特首梁振英攞打印資料，所以噚日現場有兩個分別係金屬同膠料打印嘅CY頭像作示範之用。</p></body></html>