<html><header><meta charset="utf-8"><title>隔牆有耳：「大嘥鬼」出巡派清潔包 - 李八方</title></header><body><h1>隔牆有耳：<br>「大嘥鬼」出巡派清潔包 - 李八方</h1><p>特區政府搞緊清潔大行動，個個司局長都要親身參與，好似食衞局局長高永文曾經攞掃把掃街。環境局局長黃錦星噚日就去到元朗出席「全城清潔2015@家是香港」元朗區啟動禮，致辭時呼籲所有市民克盡己任，保持環境清潔，其後喺元朗區議會主席梁志祥同元朗區議員梁福元等人陪同下，大派清潔包。<br>沿途唔少人同佢Say Hi；雖則被指似真人版「大嘥鬼」，但細路哥見到佢一啲都唔驚，有人豎起拇指畀like咁，但冇乜笑容喎，星爺卻high到爆豎起手指公和應。吖，新任民政事務局局長劉江華仲未落區清潔喎，唔知佢會唔會抹垃圾桶嚟自嘲呃like？</p></body></html>