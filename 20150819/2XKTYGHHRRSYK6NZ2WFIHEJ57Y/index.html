<html><header><meta charset="utf-8"><title>中環迷你裙：家陣揸乜最安全 - Samantha</title></header><body><h1>中環迷你裙：家陣揸乜最安全 - Samantha</h1><p>天津大爆炸頭七，願死者安息。爆炸發生當日，原來是習近平執政1,000天，真係巧合到一個點。由於損毀實在太驚人，大家將重點放在傷亡數字上，其實天津港是戰略要塞，為中國最大人工海港、最大原油儲備基地、最大汽車進口口岸，備受重視。對Samantha來說，濱海新區一點也不陌生，Sam上年翻箱倒籠尋找該區企業資料，睇吓邊啲能夠成為京津冀概念的受惠股，能乘勢大炒特炒，點知一個具備支援北京首都功能的城市，一晚近乎夷為平地。<br>中國現階段十萬火急，資本加劇流出，天津這個經濟引擎死火，淡友趁火打劫，大陸期指結算前夕，中證500期指8月合約尾市跌停，唔係用槍指住唔畀沽空咩？戰友笑「唔畀沽空講咗成個月喇，都冇真正拉過人」，港股再次首當其衝成為首個撳錢機，跌穿股災以來收市價，唉！<br>已記不清，第幾個交易日千股下跌，請移玉步望張恒指8年圖，站在懸崖邊，稍一不留神，跌穿2009年以來的長期上升軌。儲局今晚將公佈議息紀錄，成日有人問，揸邊隻股最安全？眼見領匯（823）創52周新低，Sam倒米地答大家，唔係股票，老老實實揸港紙好了。<br><br>Samantha<br>本欄逢周三、五刊出<br> https://www.facebook.com/stocksamantha </p></body></html>