<html><header><meta charset="utf-8"><title>隔牆有耳：卿姐遇好心的士司機 - 李八方</title></header><body><h1>隔牆有耳：<br>卿姐遇好心的士司機 - 李八方</h1><p>全城因為Uber事件，經常向的士開拖，白鴿黨主席劉慧卿都話感同身受，明白市民對的士有不滿，事關佢都有過不愉快經歷，自爆好多時截的士都有困難，好多次試過喺尖沙嘴被拒載，亦見到有的士明明冇客都唔肯載佢，但前日一宗事件卻反映唔係個個的士司機都咁差。<br>話說卿姐前日朝9點幾搭的士去立法會，為一班中學生參觀立法會做好準備時，可能太心急啦，竟然大頭蝦漏低銀包喺的士，其後有乘客執到佢個銀包，交咗畀嗰位的士司機，的士司機就專程折返立法會，親手向卿姐歸還銀包。卿姐話呢位好心的士司機姓鍾。佢曾經提出想薄酬致謝，但鍾生堅持唔收，只係話「呢個係我哋嘅責任」就走咗，卿姐好多謝呢位司機，覺得佢好好人兼誠實。</p></body></html>