<html><header><meta charset="utf-8"><title>隔牆有耳：陳德章為皇家飯入稟 - 李八方</title></header><body><h1>隔牆有耳：<br>陳德章為皇家飯入稟 - 李八方</h1><p>向財爺曾俊華掟雞蛋判監3個禮拜嘅社民連秘書長陳德章，今年5月中坐完監，但佢噚日入稟高等法院申請司法覆核，話喺監獄黃皮膚同西方人食飯時要分開坐，仲見到黑人白人食大大份又漢堡又炸雞翼嘅西餐，但中國人呢？食嚟食去都係豆粥同有骨魚柳嘅中餐，佢臨出獄時提出想轉食西餐，但就俾懲教署拒絕，陳德章認為懲教署嘅決定違反《種族歧視條例》同《基本法》。<br>八方問過曾經有坐監經驗嘅律師林炳昌同長毛，有廉署剋星之稱嘅林炳昌，一度因串謀妨礙司法公正罪成而坐監，好在後嚟上訴得直被判無罪。佢話坐監嗰陣，晨早流流就食加咗一pat pat汁嘅飯，「點會有胃口食呀」，西餐雖然都係普通嘢，但起碼食物一件件好睇啲，兩者中梗係西餐好啲。</p><p>長毛：西餐望落去係好啲</p><p>長毛梁國雄就話，「西餐望落去確係好啲，但係我份人對食嘢冇乜要求，唔覺得有乜問題」，但不滿懲教署嘅決定有歧視成份。懲教署回覆話非常重視種族平等，一般嚟講，所有新收納嘅在囚人士會被分配以米飯為主糧嘅餐類；在囚人士亦可提出轉餐申請，管方會因應佢哋嘅健康、膳食同宗教需要考慮每宗個案。</p></body></html>