<html><header><meta charset="utf-8"><title>隔牆有耳：FactWire籌得300萬創奇蹟吳曉東激動到喊 - 李八方</title></header><body><h1>隔牆有耳：FactWire籌得300萬創奇蹟<br>吳曉東激動到喊 - 李八方</h1><p>喺噚日嘅一餐午飯，TVB前記者吳曉東食食吓，激動到喊咗出嚟。因為佢喺今年7月1日宣佈透過crowd funding（公眾籌款）創立首間香港人嘅通訊社FactWire，以深入調查報道為目標，喺噚日中午1時20分終於達到300萬嘅籌款目標，為香港人嘅新聞自由同知情權邁開一大步，高牆內嘅權貴小心嘞。</p><p>未埋班　記者人工吸引</p><p>吳曉東同八方講，食午飯時不忘𥄫實籌款進度，見到離目標仲欠1萬銀，心諗就快達標啦，扒多兩啖飯再望望，仲欠3,000蚊，於是打定畀負責眾籌嗰間公司FringeBacker嘅負責人，問問佢係咪要做定下一步準備，收線後扒多兩啖飯，再收到電話，已經係FringeBacker高層同佢道賀，嗰一刻，佢激動到喊咗出嚟，接住喺fb報喜：「多謝香港！這是令人激動的時刻，2,040名（捐款的）香港人用行動成就了這個奇蹟。」<br>FactWire開出實習記者月薪1.8萬、5至7年年資高記4萬、調查主任6萬嘅吸引人工請人。之前有傳佢已有班底，吳曉東澄清，當初確有搵定合適人選嘅諗法，後來覺得唔同香港人都對呢個通訊社好有期望，唔想予人私相授受感覺，所以打消呢個諗頭，會公開招聘，「完全未埋班」，各位有志做深入調查報道嘅記者，又多一條出路啦。<br>有人話，得300萬運作一年，其實唔夠，萬一做調查報道俾人入稟，打官司都唔夠錢畀呀。吳曉東就話，佢哋有義務律師團隊，而且報道會認真嚴謹，相信經得起考驗。<br>FringeBacker嘅發言人黃偉銘話，今次籌款金額破香港嘅眾籌項目紀錄，而籌款期仲有10日，依然接受捐款㗎。<br><br>李八方<br>mailto:pf_lee@appledaily.com</p></body></html>