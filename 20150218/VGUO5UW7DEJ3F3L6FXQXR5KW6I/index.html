<html><header><meta charset="utf-8"><title>隔牆有耳：拍片玩轉美領館　千福BB抽《大公報》水賀年 - 李八方</title></header><body><h1>隔牆有耳：拍片玩轉美領館　<br>千福BB抽《大公報》水賀年 - 李八方</h1><p>繼英國駐港總領事吳若蘭以彈奏揚琴同港人拜年後，美國駐港總領事夏千福噚日亦發佈佢嘅「賀歲片」，片中講述千福BB想今年新年過得特別啲，走去問美領館發言人羅森有乜好建議？但羅森竟然掛住睇經常批評美領館嘅《大公報》，一句「No Comment」就送走千福BB，睇嚟美領館都學識咗香港嘅「抽水」政治。</p><p>去寨城學撕紙</p><p>一如以往，千福BB全程講廣東話，短片一開始佢就坐喺大班椅、雙腳放上枱，煩惱緊去邊度過年，但美領館上下無人得閒理佢，最終由經濟與政治部嘅總監「羊仔」帶佢去九龍寨城公園，由公園導賞員、撕紙藝術家李昇敏（敏叔）帶佢四圍遊覽，仲教佢撕紙，千福BB跟住敏叔，用張紅紙成功撕咗個「春」字。敏叔則露兩手撕咗千福BB嘅側面剪影當做見面禮。<br>原來片中嘅新春笛聲配樂，都係由敏叔親自演繹，認真多才多藝。片尾則係千福BB帶住美領事館人員，祝大家新年快樂，大吉大利。<br>講到收視率，英領事吳若蘭嘅賀歲片上映一日，已有過萬點擊，千福BB嘅短片噚日中午上映，幾小時已經過千。而特首梁振英嘅新年賀辭則於今日下午十二點發佈，唔知香港市民like邊條片多啲？八方在此都祝讀者羊年喜氣洋洋，初五再見。</p><p>李八方<br><br>mailto:pf_lee@appledaily.com</p></body></html>