<html><header><meta charset="utf-8"><title>隔牆有耳：炳湘唔探監：細佬好忙 - 李八方</title></header><body><h1>隔牆有耳：<br>炳湘唔探監：細佬好忙 - 李八方</h1><p>喺細佬郭炳江被判入獄後，一直低調未有現身的郭家長子郭炳湘（大K），噚日喺銅鑼灣為佢間北京菜館搞咗個開張儀式，有唔少名人好似陳方安生、李鵬飛、余若薇等都有去捧場。<br>曾發聲明對細佬罪成感到「非常惋惜和悲痛」嘅郭炳湘，噚日透露新年將會留港感受新年氣氛，但八方問佢會唔會去探郭炳江，佢即刻話：「我諗暫時佢（郭炳江）好忙啊，所以我諗等佢得閒啲先」，咁問佢細佬究竟有乜咁忙？郭炳湘就冇解釋，即時快閃走咗。</p><p>大讚新餐廳涮羊肉</p><p>除咗講細佬，郭炳湘都有講佢間新餐廳有乜嘢咁正，事關佢其實同一字號已經喺尖沙嘴有一間，但係佢啲朋友成日話唔想吓吓過尖沙嘴，所以決定喺銅鑼灣開多間。<br>郭炳湘仲話當年喺北京開會時食過，覺得係「好嘢」先引入香港，佢仲大讚呢間餐廳嘅涮羊肉冇得頂，肉味十分甘香咁話。</p></body></html>