<html><header><meta charset="utf-8"><title>愛過痛過　全面復出梁洛施：Run番喇！</title></header><body><h1>愛過痛過　全面復出<br>梁洛施：Run番喇！</h1><p>梁洛施（Isabella）十二歲入娛樂圈，十五歲加入英皇，十七歲開始提名香港及外國各大頒獎禮，二十未出頭憑電影《伊莎貝拉》獲「第27屆葡萄牙波圖國際電影節」影后殊榮，炙手可熱的她前途無可限量，卻戲劇性地戀上香港首富李嘉誠二公子李澤楷，二十歲為男友秘密產子，然後和平分手。今年只有二十六歲的Isabella愛過痛過，兒子有三個，她已準備好回歸屬於自己的大舞台：「Run番喇！」<br>撰文：楊潔雯</p><p>梁洛施前年接拍張艾嘉執導的電影《念念》，為復出小試牛刀，去年她參與師傅詹瑞文的舞台劇《快樂勿語》暖身，今年Isabella終於真正回歸香港影壇，紅娘吳君如只需一個Morning Call，便邀得她回港客串賀歲片《12金鴨》。<br>戲中Isabella要跳舞，喊苦喊忽，再談情說愛，全部一「戲」呵成，監製吳君如說：「佢好老手，OK喎！」鏡頭前的Isabella仍是最閃亮的，始終非演藝圈莫屬，Isabella欣然接受：「當然啦。」對於今次合作，她坦言很感激君如，並已經準備全面復出演藝圈，並說：「Run番喇！前兩年拍《念念》，跟住又做咗舞台劇，習慣喇。」</p><p>拍賀歲片當開Party</p><p>Isabella罕有地連劇本都未望過，二話不說由加拿大直飛香港，君如洋洋得意說：「我唔覺得自己好有talent，但係我好有運，打親電話啲人都聽，唔會話聽到我個名就拜拜。」君如自滿地仰天狂笑，然後大讚Isabella是香港影壇的可造之材，她說：「金像獎見到佢出嚟頒獎，已經眼前一亮，一個靚女又有台型，已經買少見少，我就覺得佢需要返嚟拍戲，而我哋呢套又係賀歲片，老少咸宜又開心，我話真係當開Party，大家開開心心，點知就『坤』咗佢番嚟！哈哈！」<br>君如又吩咐導演鄒凱光度身訂做一段極具發揮空間的戲份給Isabella去演，戲中Isabella借助男妓BabyJohn，釋放一些過往經歷，無論是開心或不開心，她都準備全部放低，果然是人生如戲。</p><p>君如以為任姐係男人</p><p>至於片中反串的君如，直言是被「童年陰影」所激發，她說：「上一個世紀，我有一個偶像，就係任劍輝，當年我睇佢嘅粵語長片，我同我阿婆去睇大戲，佢一直喺電影同大戲世界都反串做男人，迷倒我阿婆、我阿媽同萬千嘅女人。直至有一日，我阿婆好隨便咁講咗一句『任劍輝係女人嚟㗎』，然後我喺屋企尖叫咗半粒鐘！黐線！有冇搞錯，我問我阿婆係咪呃我，你呢個大話使唔使講到咁大，佢係一個女人？唔係嘛！我冇辦法接受到呢個事實。」筆者腦海突然浮現程大嫂在《家有囍事》的畫面，真是好好笑！<br>此後君如視任姐為演藝事業的發奮目標，君如說：「一個女人可以傾倒眾生，做粵劇做粵語長片，如果我人生喺我演藝生涯裏面有任姐十分一成就，就好成功，有女粉絲好鍾意，我就不得了。」</p><p>君如食鴨慶功</p><p>吳君如、陳可辛與《12金鴨》眾演員前晚在銅鑼灣出席電影慰勞宴，雖然梁洛施未有現身，但就越洋拍短片恭賀，君如說：「《金雞sss》金像獎有提名、陳可辛《親愛的》有提名，加上就嚟過年，叫埋家人嚟，一鴨幾味嚟慶祝！」至於會否添食？君如笑說：「下次拍『金鵝』，要發哥（周潤發）贈興，但發哥係天價。」<br>採訪：文國駿<br>攝影：仇志德</p></body></html>