<html><header><meta charset="utf-8"><title>隔牆有耳：印男做40小時瑜伽破紀錄 - 李八方</title></header><body><h1>隔牆有耳：<br>印男做40小時瑜伽破紀錄 - 李八方</h1><p>越來越多人玩瑜伽，不過點狂熱都好，香港一定冇人夠佢堅。廿九歲嘅印度瑜伽導師Yogaraj CP喺剛過去嘅周日，連續咁做咗四十粒鐘「拜日式」瑜伽動作，做咗一千五百個瑜伽體位，打破咗健力士世界紀錄。創紀錄嘅地點係尖沙嘴一個瑜伽健身室Prana Yogam。</p><p>印總理發賀文</p><p>呢單嘢印度全國振奮，印度總理莫迪即時發賀文，表揚Yogaraj同印度駐香港領事嘅努力。當地嘅報章都有報道呢個壯舉，包括健力士代表向Yogaraj頒發嘅證書。五歲開始學瑜伽嘅Yogaraj，十二歲學有所成，做埋導師，喺上星期五晚開始做瑜伽，橫跨咗星期五、六、日，喺星期日完成創舉。<br>喺○三年，Yogaraj已經喺香港創下連續四十分鐘倒立紀錄；二○一一年，又試過喺開動中嘅電單車上面完成廿三個瑜伽動作。由於印度總理成功爭取聯合國將每年六月廿一日定為國際瑜伽日，Yogaraj將佢今次成就獻給莫迪。</p></body></html>