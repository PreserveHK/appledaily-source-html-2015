<html><header><meta charset="utf-8"><title>【收市閒情】馬年算賬　敲爛玄學家的30個頭盔</title></header><body><h1>【收市閒情】馬年算賬　敲爛玄學家的30個頭盔</h1><p>馬年收爐在即，又到風水佬和你吹吹水之時。炒股話晒都係偏財，玄學嘅嘢參考吓又幾咁閒。搵一班玄學家預測明年市況，大把人會做，千頌C我比較鍾意玩秋後算賬。蘋果財經上年搵咗四位著名風水佬，分別係麥玲玲、蘇民峰、沈大師同埋李丞責批馬年股市。如是者，我將篇報道拆骨，一句一句，拆成30句，對吓有幾準。結果如下：<br><br>麥玲玲：<br><br>１：「金融、銀行等要小心，股票屬金，火旺年股民要較克制」<br>結果：今年證券、銀行、內險、以至係大市，都係升的！不過，嚴格來講，佢係冇錯。做人做事，升市跌市，人生一年365日，要小心、克制是always right！中！<br><br>２：「正月（2月4日至3月5日）外圍局勢不穩，交投淡靜，市場有回吐壓力」<br>結果：大市於低位徘徊。中！<br><br>３：「3月及4月（4月5日至6月5日）略有炒賣氣氛，眼明手快者可望有進賬」<br>結果：大市個浪向上移，都算有氣氛嘅，至於後面嗰句，同我講靚嘅人多人追有咩分別？<br><br>４：「5月（6月6日至7月6日）雖有財星透出，但同時危機四伏」<br>結果：射十二碼，一係入，一係唔入。中！<br><br>５：「6月（7月7日至8月6日）天合地合之月，上落更大，慎防市況隨時逆轉」<br>結果：大市衝高，的確上得好快，後面嗰句，相信係一個頭盔，中！<br><br>６：「下半年不是看得太淡，農曆7月（8月7日至9月7日）會有好現象」<br>結果：大市見全年高位，中！<br><br>７：「10月（11月7日至12月6日）整體特別理想，投資者回復信心，氣氛不俗」<br>結果：成交係多嘅，中！<br><br>８：「國與國關係緊張，四六入中宮，報紙、傳媒控制性強，有點像以前的文字獄，會是全球性。」<br>結果：好中！<br><br>蘇民峰：<br><br>１：「大市應該呈『先跌後升』格局，但要留意因經濟進一步踏入穩固期，故不宜過份進取」<br>結果：先跌後升係岩。投資價格可升可跌，大家不宜過份進取，果然係真理。中！<br><br>２：「上半年即使上升也宜先行套現，切勿過份樂觀，得些好意須回手」<br>結果：呢一句套入春夏秋冬都得！阿媽教落，任何事都唔好去到盡，得些好意須回手。中！<br><br>３：「1月先入一批貨（股票），5至6月立夏之際再入一批，儲到秋冬就是收成之時」<br>結果：的確下半年市好啲，中！<br><br>６：「大致上是『冇得玩長線』，宜買一些防守性強的股票」<br>結果：你唔好走去諗公用股、收租股股價點，因為買呢類股票，又係永遠是對的，中！<br><br>７：「投機炒賣可免則免，切勿輕舉妄動」<br>結果：蘇師傅做咗投資推廣署代言人？不過都係岩！中！題外話，殼股今年炒得好勁<br><br>沈振盈：<br><br>１：「『群劫爭財』四字歸納，即『唔夠錢』，市場會出現因財而起的爭執及官非」<br>結果：在下有個日文名，叫「長期糧尾」，中！<br><br>２：「樓市及經濟增長均會放緩，『好多嘢會由好變差』」<br>結果：中一半啦！樓市2014年又創新高。<br><br>３：「應用於股市，成交及炒風同樣不會熱烈，全球市場情況亦然，是值得提防的一年，『小心為上，持盈保泰』」<br>結果：中！不過美股、日股今年好勁囉<br><br>４：「指數在新曆2月起即走弱」<br>結果：中！<br><br>５：「直至4月造底」<br>結果：全年低位喺3月，4月整固，都算做中！<br><br>６：「持續低位徘徊至6月才反彈，故今年夏至秋天是最佳投資時刻」<br>結果：中！<br><br>７：「惟9月後大市又再走弱」<br>結果：中！<br><br>８：「直至11月後又才會掉頭走上」<br>結果：中！<br><br>李丞責：<br><br>１：「有人事政治事件，投資應持保守態度，首季宜獲利」<br>結果：前面一句中！後一句，跟佢炒就慘了，錯！<br><br>２：「第二三季問題浮現」<br>結果：中！<br><br>３：「第四季平復」<br>結果：中！<br><br>４：「料恒指23000點為中線，上下為24400至21000點」<br>結果：中！大市大部份時間，的確係呢個位徘徊<br><br>５：「流月農曆四月至七月最有機會下調」<br>結果：呢段時間，大市炒高。錯！<br><br>６：「大多數股災在新曆4及11月之間，都是小提防的月份」<br>結果：4及11月，你講晒啦！中！<br><br>７：「馬羊宜持保守態度」<br>結果：又講真理，中！<br><br>結論：<br>麥玲玲、蘇民峰預測大致準確，但講嘢非常圓滑，點睇都會係中。沈大師講嘢話一就一，唔會點戴頭盔，講走勢方面，又真係中晒！至於李丞責呢……你有眼睇。有個共通點係，個個都叫你保守、小心，如果做散戶，吓吓都咁保守、咁小心，唔好炒股去做定存算啦。<br><br>所以話，玄學嘅嘢，聽完咪算。你覺得「風水佬呃你十年八年」，但信嘅大有人在。不過在反智的年代，比起講得出「走私奶粉案升代表執法得嚴」、「廉潔程度變差因廉署破大案」呢類指黑為白說話嘅人，我寧願相信風水佬嘅流年預測。<br><br>by千頌C@堆填區<br> http://fb.com/winbigwok </p></body></html>