<html><header><meta charset="utf-8"><title>政壹花生友：特首阿女唔易做 - 花生友</title></header><body><h1>政壹花生友：<br>特首阿女唔易做 - 花生友</h1><p>唔少打工仔同花生友一樣，返埋今日工就收爐，初一至初四休息，初五、即係下周一先啟市。新年拜年期間，親朋戚友圍埋一齊，肯定講吓八卦是非，相信特首梁振英囡囡梁齊昕，都係今年大家團拜嘅熱話。<br>好似噚日花生友同政界中人食團年飯，佢對齊昕現身嘅興趣大於政改。呢位政界中人提起齊昕，都話有啲心痛，尤其齊昕最近又被發現疑似再度𠝹手自殘，如果唔係太大壓力、就係佢真係好鍾意借此曝光，無論原因係前者或後者，都唔係一件好事啦，而且似乎係特首囡囡呢個光環，令佢愛上鎂光燈，大嘆特首呢個位，係咪害咗齊昕？<br>花生友發現，政界中人對齊昕現象有唔同解讀，有啲人會同情梁振英，覺得因為佢係特首，先令個女長期受傳媒關注、壓力極大繼而𠝹手，認為梁振英好有「犧牲」精神。與此同時亦有厚多士認為，「食得鹹魚抵得渴」，查實由出嚟話選特首第一日，梁振英應該知道包括屋企人嘅生活，從此不一樣，如果頂唔順，就唔好參選，唔可以怪傳媒將注意擺喺佢哋家庭身上喎。<br>無論大家同唔同情梁振英，花生友發現政界講起齊昕，都有一個共同意見，就係冇咗特首個女呢個名銜，未必有人搵佢拍戲出騷。娛樂圈嘅嘢，花生友識條鐵咩，都係提早同讀者拜年，祝大家喺羊年吐氣「羊」眉，事事稱心、日日開心好過。<br><br>花生友</p></body></html>