<html><header><meta charset="utf-8"><title>委內瑞拉 - 左丁山</title></header><body><h1>委內瑞拉 - 左丁山</h1><p>國際油價在每桶50美元以下浮沉，令石油生產國遇上財政困難，即使文明如挪威，老早已設立石油基金（後改稱為挪威國民長俸基金），為北海油田乾涸之日作準備，但點都諗唔到石油價會由2014年六月時嘅接近150美元一桶，跌足一年，唔見咗一百美元，所以挪威政府都要開始節流，其他大花筒國家更加唔駛講。蘋果日報十月二十日B4版有一個表，列出委內瑞拉公共財政收支平衡嘅話，油價要高達117.5美元，而負債佔GDP嘅57.3%。睇呢個數字，委內瑞拉遲早唔掂，或者需要俄羅斯打救，但俄羅斯亦係靠石油天然氣，點有餘力幫助窮細佬呀，可能最後嘅救主就係習大大，動用中國外匯儲備頂住呢個反美社會主義國家，買下一個拉丁美洲反美或抗美盟友。<br>前委內瑞拉總統查韋斯反美成狂，崇拜卡斯特羅，將石油產業國有化，趕走美國佬，對內就大派社會福利買選票，鞏固權力後就鎮壓反對佢嘅新聞媒體，因患癌症死咗之後，繼承人馬杜羅總統沿用佢嘅政策，以為石油錢長使長有，點知美國佬大事投資頁岩氣（shale gas），令美國成為能源出口國，油價於是大跌，委內瑞拉咁就瓜得。委內瑞拉依家幣值大跌，每bolivar在黑市市值大跌，每700 bol先至兌到一美元，委內瑞拉人於是瘋狂積存美金，委內瑞拉政府十幾年來反美，行社會福利主義，得到如此下場，可云慘矣，難得以前香港還有左傾記者大讚委內瑞拉有硬骨頭反美㖭。<br>紐約時報（十月二十日）新聞，講及一位委內瑞拉工程師被匪徒搶車打劫，匪徒有長槍有手榴彈，竟然唔要工程師嘅本國貨幣，又唔逼佢去銀行攞錢，而係問佢：「你屋企係唔係收埋一啲美元？」匪徒搶錢都要搶美金，唔要bolivar，總統知道都應該覺得醜怪，所以幾個月來，委內瑞拉政府都唔肯公佈一啲經濟數據，例如通脹，一加侖白漆油喺星期四賣6000 bol，到咗下一個星期五，要賣12000 bol，通脹率根本冇得計。委內瑞拉故事教訓世人，一個冇新聞自由嘅民選社會主義政府，極其危險，只有在受過長期文明薰陶尊重人權嘅文明國家如北歐三國，行社會福利主義及高稅政策才有成功希望。左丁山支持自由民主選舉，但對一啲猛講派糖，影響企業賣廣告，及信奉政府干預之人，一定唔會投佢一票。</p></body></html>