<html><header><meta charset="utf-8"><title>女神tea time：囍歡里讓我下沉 - Fifi</title></header><body><h1>女神tea time：囍歡里讓我下沉 - Fifi</h1><p>「囍歡里」改名做「利東街」，的確係順應民意之舉，但其實咁就根本一早應該做。合和（054）話晒都係灣仔大地主，公關上都要顯示出自己對呢區有感情，當初改個食字爛名就已大錯特錯，你生仔都會改個名玩自己個仔吧？<br>香港發展商改樓盤名，唔知幾時開始開始出現「語癌」。以前啲舊盤，好似「杏花村」、「又一村」，典雅端莊，有典故有品味。而家嗰啲名，人哋問你住邊？你走去答人「我住首都」，外國人聽到，都以為你玩佢。乜話，你住「i.UniQ」你講乜Q話？香港地產商形象一向唔好，要提高格調，樓盤名本來就係其中一個可着墨之處。所以收手啦，唔好再乜鑽物鑽啦，鑽到你頭都大。<br>股份推介中訊軟件（299），自年中動作多多，以4.5億元收購線上遊戲開發商——九合天下股權，之後作價1.9億元，賣走旗下兩間軟件公司股份出售。重點在代價其中部份以每股2.3元發行6,500萬股新股支付，相當於擴股後約4.68%，即折合拆細後0.23元。<br>股價自近日突破呢個重要注資價後勁炒，成交配合大升兩成，反映資金按捺不住。或者今次只係升勢嘅開始。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>