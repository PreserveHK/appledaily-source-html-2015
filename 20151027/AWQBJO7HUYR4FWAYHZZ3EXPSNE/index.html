<html><header><meta charset="utf-8"><title>迷雲黨隔空慰問志雲搵王喜開餐解憂</title></header><body><h1>迷雲黨隔空慰問<br>志雲搵王喜開餐解憂</h1><p>無綫前電視廣播業務總經理陳志雲，被指串同助手叢培崑串謀使代理人接受利益，兩人在2011年經審訊後脫罪，律政司第二度提上訴後，上訴庭昨頒下判詞，指原審法官稱陳志雲有合理辯解是無事實或法律基礎，下令原審法官裁定陳志雲及叢培崑罪成，並對兩人進行判刑，案件押後至下月13日於區域法院提訊。志雲昨午12時45分與王喜等人離開高院後，步行到金鐘萬豪酒店的中菜廳午膳，逗留約一小時後由秘道離開，成功避開傳媒追訪。  </p><p>鄧健泓：佢係好人</p><p>「迷雲黨」成員鄧健泓昨表示有發短訊給志雲，問是否安慰對方時，鄧健泓說：「冇乜特別，叫佢一聲大哥，佢叫我放心。我只可以講，我絕對相信佢係一個好人。」志雲現時有沒有經濟壓力？鄧健泓說：「我真係唔知。」鄧健泓跟無綫合約明年3月約滿，他亦決定不再續約。對於之前因拒拍無綫新劇而被要求延長合約，鄧健泓笑說：「𠵱家唔使啦，因為我已經跑咗好多個內地演出，fulfill晒合約嘅嘢。」<br>至於前無綫藝員寧進曾是陳志雲愛將，現職中原地產分區經理，對於志雲罪成，寧進說：「法律我唔係好熟，我唔知係咪仲可以上訴，唔想煩住佢。」昨日可有發短訊安慰志雲？寧進說：「有！幫佢禱告，𠵱家都唔知講乜好，你話希望佢冇事，但𠵱家判咗佢有事，所以我都唔知點講好。」日前寧進與志雲睇尖沙嘴睇示範單位，莫非志雲想買樓？寧進說：「佢對尖沙嘴好有情意結，所以去望吓，冇話買唔買。」志雲經濟方面可有壓力？寧進表示：「我真係唔知，我從來冇聽佢講，但如果佢有需要，相信大把人幫佢，我唔係搵得多錢，佢開到聲我都幫啦。」<br>此外，胡楓昨對志雲被判罪成一事，慨嘆說：「冇罪忽然又搞到有，會託人慰問佢。」<br>採訪：魯吉、黃曉妍、馬建華<br>攝影：葉君海、潘冠恩</p></body></html>