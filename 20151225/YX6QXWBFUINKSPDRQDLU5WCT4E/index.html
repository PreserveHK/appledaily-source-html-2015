<html><header><meta charset="utf-8"><title>好拍檔繆美詩哽咽：無法理解</title></header><body><h1>好拍檔繆美詩哽咽：無法理解</h1><p>【本報訊】一代「新聞王子」鄧景輝離世，觀眾傷感，傳媒同業亦感悲哀。鄧生前在多間傳媒機構工作，人緣甚佳，一眾好友及舊同事對他遽然離世均表示震驚及惋惜。<br>鄧當年在亞洲電視的最佳拍檔、前女主播繆美詩昨得悉噩耗後傷心不已，接受《蘋果》訪問時，多次以「Mr Good Man」和「超級歡樂先生」來形容鄧景輝，並稱讚鄧無私提攜後輩，「佢對人好親切，無論你係一個小檸檬、小番薯或者係大明星，佢唔會因為對方係小番薯而唔同佢講嘢」。在工作上，鄧亦有要求，但「佢唔會婆婆媽媽，唔係語重心長嘅人，而係好親切朋友，佢係一個好cheerful嘅人」。<br></p><p>「希望大家記得佢笑容」
</p><p>最令繆美詩印象深刻的是1999年颱風約克襲港，天文台掛起10號風球，「佢嗰日要出去採訪，畫面上佢吹到反艇」。談起好拍檔的昔日風采，繆美詩一度哽咽謂：「無法理解佢最後選擇，但希望大家記得佢經典開朗笑容！」<br>曾跟鄧景輝一齊主持無綫節目《香港直播》的資深傳媒人陳海琪直言，心情「好sad好震驚」，她表示︰「最後一次見面係年幾前喺數碼港，佢當時喺DBC，我喺D100，大家喺數碼港相遇傾咗幾句，佢同我講：『唉吔你快啲走啦，遲到喇！』我回咗佢一句：『人生從來都冇遲到㗎！』我𠵱家諗番好傷感！」<br>剛於今年中與鄧景輝參演《齋噏冇秘笈．我們的集體回憶．香港組曲2015》舞台劇part 2的張學潤（Nelson）亦謂，「佢一向都好nice，好好人，亦成日笑臉迎人。希望大家情緒有病唔開心要睇醫生，有咩睇唔開搵朋友傾吓，問題一定可以解決」。<br>鄧景輝近年加入DBC數碼電台，有新入行的DBC員工稱，鄧每天早上6時便上班準備晨早新聞節目，工作認真，對後輩循循善誘，無私作出指導，更會開旁述班，親自教新人讀音咬字。<br>■記者黎栢琛</p><p>同業悼念</p><p>亞視前主播繆美詩：<br>佢係一個帶畀人歡樂嘅人，大家覺得佢好charm，最經典係笑容。</p><p>無綫前主播李家文：<br>新聞界真正用心、專業的主播、一直默默扶助後輩的、正是不可多得的他。</p><p>無綫前體育主播伍家謙：<br>好震撼，好唔能夠相信！一直見佢都係開朗，佢係一個前輩，好開朗嘅前輩。</p><p>無綫前主播黃大鈞：<br>他非常健談及有風度，每次見到他也會跟他聊兩句，感覺他博學及有內涵。</p></body></html>