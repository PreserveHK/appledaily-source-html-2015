<html><header><meta charset="utf-8"><title>隔牆有耳：CY外遊　林鄭休假　財爺閉關升呢揸fit　袁國強過lonely Christmas - 李八方</title></header><body><h1>隔牆有耳：CY外遊　林鄭休假　財爺閉關<br>升呢揸fit　袁國強過lonely Christmas - 李八方</h1><p>聖誕快樂！聖誕向來都係政商界中人雞飛狗走嘅時刻，特區政府喺聖誕假都幾乎真空：特首梁振英外遊，第二把交椅政務司司長林鄭月娥亦休假，至於財政司司長曾俊華，雖然留港卻要閉關搞財政預算案，政府總部呢頭家，呢段時間要靠律政司司長袁國強留守，身為鑽石王老五嘅袁司長，會唔會覺得特別lonely？</p><p>梁班子四散放假</p><p>梁特噚晚結束述職行程，由北京返港後開始放聖誕假。政府新聞處噚日出稿，話CY今日起至31日離港休假，查實梁太唐青儀日前出席活動都預告聖誕會外遊，似乎都係一家大細去度假。原本CY放假期間，係由林鄭署理特首，但林鄭近期因全民退保忙到爆，聖誕點都要休假唞一唞，所以只係署理特首今日咁多咋。<br>至於曾俊華，一如既往，聖誕期間閉關搞預算案，所以都休假專心睇吓派唔派糖。最終鎮守特區政府嘅重任呢，落咗喺袁國強身上，佢會喺26日至31日署任特首，喺呢段時間打骰政總。而運輸及房屋局局長張炳良、商務及經濟發展局局長蘇錦樑以及保安局局長黎棟國等梁班子成員，都喺聖誕假鳥獸散，唔知袁國強會唔會覺得寂寞難耐？<br><br>李八方<br>mailto:pf_lee@appledaily.com</p></body></html>