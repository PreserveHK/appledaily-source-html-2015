<html><header><meta charset="utf-8"><title>隔牆有耳：梁福元、林大輝hehe食盆菜 - 李八方</title></header><body><h1>隔牆有耳：梁福元、林大輝<br>hehe食盆菜 - 李八方</h1><p>鄉議局噚日就套丁案喺報章刊登聲明，同日傍晚就有7,000名鄉民聚集元朗大棠十八鄉擦盆菜，祝賀村公所落成。主禮嘉賓中唔見鄉議局主席劉業强，十八鄉鄉委會主席梁福元話，發仔每年聖誕都陪太太返新加坡探外母，一早話未能出席。<br>大會筵開600席，獲邀嘅除咗元朗六鄉鄉主席同元朗區議員，仲有新民黨立法會議員田北辰同工業界林大輝。梁福元對林大輝特別熱情，又十指緊扣又搭對方大髀，認真sweet（圖）。梁話噚晚盆菜宴係丁權案後最多新界人聚首嘅一次，可以向外顯示新界人幾咁團結。<br>元朗區議會下月5號選舉正副主席，盛傳有鄉事背景嘅沈豪傑拍現任副主席、新民黨王威信，挑戰爭連任主席嘅民記梁志祥。</p></body></html>