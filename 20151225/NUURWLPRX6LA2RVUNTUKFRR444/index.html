<html><header><meta charset="utf-8"><title>欣宜和保怡 - 邁克</title></header><body><h1>欣宜和保怡 - 邁克</h1><p>趁聖誕佳節，公佈近期最抵錫的香港女藝人吧：各位讀者……鄭欣宜小姐！自從看過她對金剛台北碰撞事件令人笑到碌地的妙評，我就特別留意她的言行，果然夾縫裏有奇葩，後知後覺發現這顆新的開心果。公眾人物誰不否認拍拖，但你聽聽在社交網絡貼出男仔相的她怎麼回應：「我哋識咗好耐，我叫佢老公，佢叫我老婆，好熟嘅，其實佢係我第一個男友，但同佢唔會有機會，因為佢𠵱家鍾意男人。」哇咔咔咔，不但把疑神疑鬼的記者嚇到無言以對，還示範如何以輕若鴻毛的漂亮姿態替別人出櫃。大家都知道，本人一向口沒遮攔，有嗰句講嗰句，筆底溜出各路同志，並不覺得有轉彎抹角必要，既然不認為搞基羞家，磊磊落落跳過遮醜的多餘步驟。坊間八婆指手劃腳，把我視作洪水猛獸，那是他們的問題，難道為了那些扭曲的嘴臉，乖乖縮進衣櫃噤若寒蟬？對不起，且不說舍下根本缺乏這件大道具，中年發福之後越老越肥，體積早就龐大到沒有衣櫃可以裝得下了！<br>欣宜的正能量非常有感染力，後生女清心直說，比做同一件事的老叔父順眼得多，娛樂圈有這樣大方明理的後起之秀撐場，總好過撞口撞面都是林保怡──記者指這位先生「感情生活神神秘秘」，真是可圈可點，可惜「學嘢啦」已成某學院元老註冊口頭禪，否則掟畀以閃縮為人生宗旨的男藝人，再適合也沒有了。跟進報導問欣宜被out的前男友有冇生蝦咁跳，她不慌不忙回答：「佢冇嬲，佢已經好公開，分享過好多次。」這就是了，一個人開誠布公不必日日掛住講場面說話，胸襟肯定較廣闊。</p></body></html>