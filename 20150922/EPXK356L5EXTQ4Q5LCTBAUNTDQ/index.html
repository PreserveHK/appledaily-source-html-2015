<html><header><meta charset="utf-8"><title>堅稱陳偉霆冇第三者阿Sa眼紅紅：分開舒服啲</title></header><body><h1>堅稱陳偉霆冇第三者<br>阿Sa眼紅紅：分開舒服啲</h1><p>【Sa霆戀玩完】29歲的陳偉霆（William）為保事業捨棄與32歲蔡卓妍（Sa）的姊弟戀，在內地爆紅的他又多內地女星埋身，飽受情傷的阿Sa昨首度開腔講分手，力撐舊愛沒有第三者，強調清楚他的為人，沒利用自己上完位分手，兩人承受很大輿論壓力，眼見彼此被自己的粉絲攻擊感心痛，覺得開始喘不過氣，她眼紅紅說：「佢唔係一個壞人，分開會舒服啲！」</p><p>蔡卓妍和陳偉霆前日凌晨在微博發分手宣言，五年情灰飛煙滅，前晚完成蘇州工作的阿Sa，戴口罩現身深圳機場被記者重重包圍，她雙手合十說：「要講嘅嘢已經講晒。」休息一晚後，昨又開工到新蒲崗與好姊妹鍾欣潼（阿嬌）為《星光熠熠耀保良》綵排，寄情工作療情傷。阿Sa在阿嬌和經理人霍汶希（Mani）陪同下受訪，問心情有否受影響？阿Sa強調：「唔會，做嘢嘛。」惟見她綵排時似無厘神氣，樣子又憔悴沒甚笑容，她推說：「你哋喺度嘛，有壓力，我有笑，我OK喎，唔會俾任何事物影響工作。」</p><p>「最痛心係粉絲互罵」</p><p>阿Sa坦言前晚睡得不錯，問到幾時分手？她說：「我哋有共識，希望停止傷害同猜測，輿論壓力一直增加，最唔開心係大家粉絲互相攻擊，唔介意睇到有人攻擊自己，但最痛心睇到自己某啲粉絲攻擊對方。」問是否因第三者分手？她強調：「絕對冇牽涉第三者，從頭到尾都冇。」真的見得少才分開？她承認：「係，因為大家都忙，處理呢啲壓力要時間，暫時我同佢都冇時間，所以咁樣舒服啲。」有指William借她上位，在內地爆紅後就分手？她力撐舊愛：「佢唔係一個咁樣嘅人，我識佢咁多年，雖然大家𠵱家唔係情侶，但仲係好好朋友，我好清楚佢為人，佢唔係一個壞人。」會否覺得好可惜？她嘆說：「等個天安排，呢啲順其自然。」</p><p>對於William與內地藝人「𡃁版蔡卓妍」趙麗穎傳緋聞，問是否相信他另結新歡？阿Sa說：「絕對冇，我相信由始至終都冇。」阿Sa拒絕透露分手後有否與William聯絡，以後拍拖唔會再公開？她說：「我覺得順其自然聽天由命。」問現在有否追求者，她說：「冇呢個閒情，好忙。」記者指她瘦了很多，她說：「為演唱會做gym啫。」對於網友質疑分手是炒作，她語帶不滿說：「唔係個個藝人都需要用呢啲嘢宣傳，首先我同佢由始至終都唔係，你哋唔報道已經係對我最好宣傳。」</p><p>「壓力好大喘不過氣」</p><p>之後阿Sa接受電子傳媒訪問，要重複講分手的她被觸動神經，全程眼紅紅強忍淚水，她用普通話說：「其實輿論壓力是挺大的，因為我跟他都沒有很多時間去處理，大家都要工作，感覺開始喘不過氣，大家都覺得可能透一透會好些。」<br>全程在旁保護陪伴的阿嬌，被問到怎開解阿Sa？阿嬌說：「呢啲嘢在心中，唔會話畀大家知。」問Mani是否擔心阿Sa情緒？她說：「冇乜問題，一切正常。」約6時半，Twins綵緋後離去，樓下有六、七位粉絲等阿Sa，見到偶像時打氣說：「阿Sa，我哋支持你。」<br>阿Sa昨日獨自交代分手，身在內地的William沒蒲頭，只在社交網力谷與緋聞新歡趙麗穎合拍的網劇留言：「《蜀山戰紀》922約嗎？」趙麗穎同樣在社交網宣傳新劇及她和許志安合唱的主題曲，William分手後果然全情投入工作。<br>採訪：畢紹基、黃曉程<br>攝影：曾小嘉（深圳）</p></body></html>