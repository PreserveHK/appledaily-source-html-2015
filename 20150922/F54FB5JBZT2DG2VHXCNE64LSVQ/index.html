<html><header><meta charset="utf-8"><title>【馮仁昭四圍超】Suki Coffee生日輪流慶祝　鍾麗緹開婚紗P</title></header><body><h1>【馮仁昭四圍超】<br>Suki Coffee生日輪流慶祝　<br>鍾麗緹開婚紗P</h1><p>呢個月真係好多藝人生日，大前日係人母鍾麗緹45歲牛一，亦都係徐淑敏（Suki）二女Renee嘅4歲生日，而噚日係林芊妤（Coffee）26歲生日，今日就輪到Suki嘅31歲正日，壽星女各自有慶祝。<br>緹緹同「小鮮肉」張倫碩爆緋聞，緹緹仲搞咗結婚主題生日P，佢再披上低胸婚紗，囡囡就扮花女，派對充滿浪漫氣氛，緹緹喺微博多謝友人為佢準備嘅婚紗兼留言：「希望我們永久一起度過那麼美好的時光，好好的相愛。」</p><p>Suki母女孖住玩</p><p>幸福人妻Suki前日則搞了以Gatsby主題生日派對，宋熙年同沈卓盈都打扮靚靚撐場，Suki孖住老公黃浩倒香檳，佢哋好似重演婚禮一樣，準新人陳智燊同宋熙年正好趁機偷師。Suki話生日願望係：「一家人開開心心。」佢大前日就為二女Renee開生日會，小朋友行catwalk，導師係契媽沈卓盈。</p><p>另一壽星女Coffee舊年生日獲江湖猛人「上海仔」郭永鴻陪切蛋糕而爆出緋聞，今年Coffee自稱單身，但唔少有心人都相約同佢慶祝，佢日前仲放咗切鬆弛熊蛋糕短片，條片仲錄埋負責拍片嗰位男仔啲笑聲，Coffee否認對方係男友：「嗰個係朋友同我慶祝生日啫。」Coffee話噚日正日冇佢份，只有約閨密返家一齊過。<br>撰文：關仁</p></body></html>