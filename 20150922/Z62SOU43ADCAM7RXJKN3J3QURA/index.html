<html><header><meta charset="utf-8"><title>隔牆有耳：海洋公園有喜事　新添樹懶海豚BB賣萌 - 李八方</title></header><body><h1>隔牆有耳：<br>海洋公園有喜事　<br>新添樹懶海豚BB賣萌 - 李八方</h1><p>海洋公園噚日報喜，繼早排嘅白化袋鼠BB後，園內陸續有新生命出世嘞！生活喺「熱帶雨林天地」嘅兩隻二趾樹懶Sal同英木，原來喺6月頭生咗個BB。二趾樹懶係樹棲動物，懷孕期通常為10個月，冇特定嘅繁殖月份，園方話樹懶BB嘅性別要喺稍後通過檢查後先能夠確定，樹懶BB家陣活潑健康，已開始喺媽媽身邊活動，又學緊點樣爬上樹枝，到訪「熱帶雨林天地」展館就可以睇到。</p><p>金絲猴來港配種
</p><p>印度太平洋樽鼻海豚BB女亦喺7月出世，取名Halo，身體狀況良好，正由母親Angel負責餵哺，兩個月大先會食魚，預計3年後先開始斷奶。印度太平洋樽鼻海豚每4年先繁殖一次，須至少3年時間餵哺小海豚。Halo已開始周圍探索，接觸其他年幼海豚，四出交朋結友。<br>園方新成員或者陸續有來。5歲嘅雄性川金絲猴其其代表成都動物園，嚟港參加為期4年嘅「瀕危物種繁殖合作計劃」，上月啱啱通過隔離檢疫，𠵱家搬入「香港賽馬會四川奇珍館」，同分別6歲及5歲、到咗繁殖年齡嘅雌性川金絲猴樂樂同虎虎同居，隨時開枝散葉。<br>呢幾隻好似着住金色斗篷嘅馬騮仔來頭唔細，係中國國家一級保護野生動物，喺世界自然保護聯盟紅色名錄仲列為第4級瀕危級別。至於曾經去四川參與全國大熊貓繁殖計劃嘅雌性大熊貓盈盈，上月底已經返到「大熊貓之旅」展館，暫未發現懷孕迹象。而今年8月出現典型懷孕迹象嘅小熊貓柔柔，經專家觀察後證實係假懷孕。<br><br>李八方<br>mailto:pf_lee@appledaily.com</p></body></html>