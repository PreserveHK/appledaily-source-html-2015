<html><header><meta charset="utf-8"><title>【爆相爆片】茵媺大馬晒咪咪陳豪湊得意仔俾女圍</title></header><body><h1>【爆相爆片】茵媺大馬晒咪咪<br>陳豪湊得意仔俾女圍</h1><p>【沙田】陳豪同老婆陳茵媺（Aimee）成日湊仔享受家庭樂，不過陳茵媺呢排喺大馬為杜汶澤執導賀歲電影《開飯喇！》趕戲，老婆復出過戲癮，陳豪就負責湊仔。<br>噚日下晝4點幾，陳豪就同外傭帶住1歲幾嘅大仔陳梓燁（Aiden）去沙田新城巿廣場行街街，讀者文小姐噚日就撞到陳豪拖仔出巡，並透過本報「爆相爆片」報料，文小姐話當時先見到一個可愛BB獨自行，陳豪就緊貼囝囝身後照顧，但突然殺出一班疑似強國粉絲，佢哋好熱情咁走埋去陳豪嗰度，野生捕獲陳豪，疑似強國粉絲當然要集郵到夠本為止喇。</p><p>粉絲要求來者不拒</p><p>陳豪對粉絲全部都有求必應，見到呢啲情況，工人姐姐好醒目保護住少主Aiden，拖住Aiden行埋一邊舖頭門口企喺度等，而陳豪就好耐心咁同約10名粉絲先後合照，等佢哋走開晒之後，陳豪先去拖番囝囝繼續行街，父子就向住一田百貨方向行去。陳豪細仔陳浩鋒（Nathan）現時只得7個月大，估計陳豪怕照顧唔嚟，所以只帶哥哥出街。<br>Aimee同杜汶澤開戲如火如荼，佢前日喺微博貼咗低胸相，當時係下晝4點幾，佢留言：「拍攝中……」猛問邊個有咖啡，唔知佢太掛住老公陳豪沖嘅咖啡，定係太攰好需要一杯咖啡提吓神？<br>採訪：楊定</p></body></html>