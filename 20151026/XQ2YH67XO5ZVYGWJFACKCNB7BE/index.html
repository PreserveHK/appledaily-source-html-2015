<html><header><meta charset="utf-8"><title>家中出事逾10粒鐘冇人知78歲夏萍跌倒留醫</title></header><body><h1>家中出事逾10粒鐘冇人知<br>78歲夏萍跌倒留醫</h1><p>現年78歲的無綫資深演員夏萍，自第二任丈夫過身後一直過着獨居生活，前日上午夏萍在家中不慎跌倒受傷，一直無人知曉，直至晚上8時許無綫同事致電閒話家常，才揭發意外發生，並即時致電報警召喚救護車將夏萍送院治理。目前夏萍仍留院觀察，慶幸未有骨折。</p><p>粵語片時代當紅花旦、演過周星馳、吳鎮宇等無數紅星母親的78歲資深演員夏萍（Apple姐），前日上午9時許在淘大花園寓所不慎跌倒受傷，全身動彈不得。據知Apple姐與首任丈夫所生的一對子女關係疏離，鮮有聯絡，自Apple姐第二任丈夫張雲91年過身後，她一直過住獨居生活，只聘請鐘點工人打理家頭細務，而她雖有平安鐘，但又未有將平安鐘擺放身旁，以致前日上午跌倒受傷後逾10小時也無人知曉。直至當晚8時許，無綫藝員部同事一如過往致電問候Apple姐，始揭發她跌倒受傷，於是急召救護車將她送往聯合醫院救治。據悉Apple姐照X光後，身體雖多處有瘀傷，但未有骨折，目前留院觀察。<br></p><p>量血壓不耐煩</p><p>昨日有人目睹Apple姐躺在醫院病床，精神不俗，但心情似乎欠佳，護士欲幫她量血壓，但她有點不耐煩說：「又量？」之後不停講電話，着人為她關家中窗戶。記者昨致電Apple姐，問她入院一事，她聲線響亮說：「我跌親梗要入院㗎。」她指前晚入院，已照過X光沒有大礙：「冇大礙，跌親隻腳之嘛。」出院後會否要開工？她說：「我未有嘢開。」<br>林家棟是Apple姐契仔，昨日他從無綫一舊同事得悉契媽受傷入院，他說：「其實我一直好擔心佢一個人住，之前原本安排佢入老人院，有專人睇住佢，我會放心啲，原本佢答應入，但後來又改變主意，話想再演多一年戲，咁佢想做戲，我都冇得逼佢，但佢一個人住，再有乜閃失就麻煩，我諗住等佢出院，幫佢請個工人，可以日日貼身照顧佢，咁我就放心好多。」<br>Apple姐已故丈夫張雲是歌唱老師，是梁健平師傅，張雲過身之後，梁健平不時陪伴照顧師母。記者昨致電梁健平，原來他前晚有份陪Apple姐入院，他說：「我噚晚收工時大概8點接到個電話，話Apple姐喺屋企跌親，跌親時間都好長，由朝早捱到夜晚，有人打電話畀佢，佢先至話跌親，坐咗喺屋企郁唔到，我知道就即刻撲過去，佢TVB同事call白車，白車同我同步到現場，一齊上樓接佢去醫院。」<br></p><p>「扽親尾龍骨」
</p><p>問到Apple姐現時情況，梁健平說：「初步照X光冇骨折，尾龍骨有瘀有腫，其他暫時冇乜大礙，我中午都探過佢，佢仲可以食飯，精神狀況還可以。佢下午再照膝頭哥，因為佢行動唔方便，做個詳細檢查先知情況。老人家可能失平衡跣一跣，好彩唔係個頭着地，係pat pat着地，所以扽親尾龍骨。」<br>梁健平指老人家跌倒可大可小，尤其師母獨居令人擔心，他父親今年5月跌倒受傷後不幸過身，所以呼籲身邊有長者親友是獨居的話，定要加倍關心照顧。至昨晚梁健平再到醫院探望，問可會請看護照顧Apple姐時，他說：「要睇佢老人家意願。」<br>採訪：魯吉、鍾國仁<br>攝影：徐錦池</p></body></html>