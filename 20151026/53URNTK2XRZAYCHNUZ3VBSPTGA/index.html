<html><header><meta charset="utf-8"><title>叛艦船長為何可作惡？（添馬男） - 添馬男</title></header><body><h1>叛艦船長為何可作惡？<br>（添馬男） - 添馬男</h1><p>𠵱家睇新聞越多，越懷疑自己精神失常。<br>習近平在英國演說話中國以人為本及法治歷史有四千年，真係好有創意，四千年中國信史都未開始，夏朝是否存在未有定論，何來人本思想及法治，按馬克思史觀，中國當時係奴隸社會。<br>翌日立法會答問大會，梁振英乜都唔答，惟獨垂青毓民代選民問特首幾時死，而最神奇係曾鈺成又唔阻止，689又滿有信心有晒準備，拋出毛詞「牢騷太盛防腸斷」，呢首詞乃香港七十年代毛左「通識」，勞校小學生都識念，六十、七十年代用到殘，那陣老土味𠵱家內地都敬而遠之，除毛左憤青論壇。香港真係有保育精神，特首將老左陳腔濫調拿來當金句。<br>跟着就輪到行會召集人林煥光，入去中大主講領袖學，竟然用《叛艦喋血記》做主角，講述十八世紀在大溪地發生嘅英國軍艦叛變事件，嘩，咁大膽，明寸689如叛艦船長嚴苛有權用盡心術不正。再跟住就到梁錦松接力，苦口婆心勸喻唔好再搞鬥爭，又係衝住689。<br>估計未來半年，越來越多呢類「膏藥式政客」，噏得出就噏，抽乾689水為止，今次真係風水輪流轉。如果北京堅係挺梁連任，就唔應該有咁多抽水人物出現。政圈傳出連恒基四叔個大公子都摩拳擦掌，要幹一番大事咁話，相信「連任無望膽自大」之謠言一旦廣泛流傳，心思思去馬之人就越多。但689性格遇強越強，當年港澳辦都無法勸退，今次更加大權在握，點會任由北京話事。半年來已展開競選工程，就係有權用盡繼續鬥，學習偶像老毛不斷拉高矛盾，一分為二，逼人歸邊，而令北京陷入被動，在同英美外國勢力勾結泛民試圖奪取香港管治權的嚴肅鬥爭形勢下，焗撐梁振英。<br></p><p>殖民精英講身段拒跳船
</p><p>所以整治法界及知識分子呢條戰線會毫不放鬆，李國章接任香港人民大學黨委書記後，就會進入新鬥爭階段，深入各個學系、學院及教師續約、升遷，鬥倒一個陳文敏只是開端，小勝一仗。另一反動知識分子基地中文大學，要夾死特首黑馬人選沈祖堯校長，令佢大失民心，兩面不是人，老江湖梁乃鵬接鄭海泉，並非合適人選，梁唔夠左，愛惜羽毛亦唔夠勇，其實689身邊呢款悍將，除李國章外，另一行會成員羅范或張志剛都唔錯，舊電池劉遵義也是人選，既做過中大校長，又敢於亮劍不顧身份地位怒斥一眾「小壞蛋」。<br>搞大學生，整治知識分子在政治上有殺雞儆猴作用，傳媒關注，可收宣傳之效，再者對付本土主義抬頭的學運，由根本入手，掌控大學管理，符合北京強硬路線。政治鬥爭猶如女優拍AV，一旦跨過條底線，就只有越來越重口味，越來越癲，無法再回頭。<br>叛艦船長可以作惡，唔係因為權力大，而係因為一盤散沙，大副二副各懷鬼胎，食花生抽水做塘邊鶴。傳媒人一個一個被迫走，大學一間又一間倒下，逐個擊破。英殖培育出來所謂精英講文明、講身段，又何來叛變勇氣，林煥光連船都唔敢跳！繼續做船長手下二副，而大副林鄭則拔劍斬向批評船長之泛民，香港呢條船唔沉都幾難。</p><p>添馬男</p></body></html>