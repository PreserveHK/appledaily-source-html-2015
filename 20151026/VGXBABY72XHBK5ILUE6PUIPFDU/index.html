<html><header><meta charset="utf-8"><title>隔牆有耳：CY開fb　講調理農務冇得留言　Add friend親疏有別 - 李八方</title></header><body><h1>隔牆有耳：<br>CY開fb　講調理農務<br>冇得留言　Add friend親疏有別 - 李八方</h1><p>特首梁振英囡囡梁齊昕曾經喺年初踢爆老竇：「連facebook係乜都唔知」，但CY喺噚日下晝，開設咗以「CY Leung」為名嘅戶口，頭像係CY喺禮賓府、着住白色「家是香港」tee嘅相，其後上載7張喺禮賓府花圃拍嘅照片，留言話：「很多朋友經常同我交換種花照片和心得，今日開個fb會同大家分享花菓樹木和生活照片，希望大家欣賞」。</p><p>戶口幾度離奇消失</p><p>查實八方都好想留言，同CY分享農務嘅意見，可惜吖，佢嘅fb都冇得Comment，如果要喺fb直接加CY做friend都唔得，皆因fb只有「Follow」同「Message」鍵，冇得「Add friend」。但有傳媒朋友卻add到，相信同fb容許用戶選擇「friend of friend」先可以「add」有關，似乎CY揀咗呢個設定。<br>雖則阿囡笑過佢唔識fb，但CY嘅fb首個say hi對象卻唔係齊昕，反而係民政事務局局長政治助理徐英偉；民建聯粗口大狀馬恩國則留言問：「Really our CE？」可見唔少人質疑係咪CY嚟㗎。最離奇係個fb戶口幾度消失，未知係咪網民檢舉後遭封鎖戶口。特首辦截稿前冇回覆點解fb戶口死去活來又翻生。<br>其實財爺曾俊華今年年初亦開設佢嘅fb賬戶，至今有逾3,300位fb朋友，逾12,000位followers，唔知CY有冇信心後來居上？</p><p>識睇睇留言</p><p>徐英偉：Welcome to facebook！<br>馬恩國：Really our CE？<br>羅剎：起碼有500萬個dislike<br>toyu ling：開乜facebook呀，中共唔畀㗎！開微博啦！<br>always_happy：幾時教我煮龍蝦？<br>Bubble Leung：污染網絡<br>Kin shing Chan：想連任做勢加人氣？食屎啦！<br>Victor Yau：想知梁生知唔知Welcome To Facebook簡稱係乜？</p><p>資料來源：facebook及《蘋果》網站</p><p>李八方<br><br>mailto:pf_lee@appledaily.com</p></body></html>