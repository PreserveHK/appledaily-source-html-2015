<html><header><meta charset="utf-8"><title>魚樂無窮：皓天質優又屆翻兜時 - 唐牛</title></header><body><h1>魚樂無窮：皓天質優又屆翻兜時 - 唐牛</h1><p>A股氣勢如虹，港股陰晴不定，無他，內地好消息一籮籮︰憧憬納入MSCI（本欄見報之時應知結果）、經濟差要放水、混改制快上馬，雖說港股被A股牽着鼻子走，但內地由散戶主導，港股則基金打骰，投資取態趨向理性，升幅自然要打個折頭。不過，大牛市派對未完，港股總有出頭天，趁調整吸納潛力股，贏面更大。<br> 4月底曾推介皓天財經（1260），其後一度炒高五成至3.33元，近日由高位回落，一度低見2.27元，約為今次升浪回調0.618水平，調整已足，噚日股價急彈，見底味道濃，新一輪升浪隨時啟動，值得翻兜。<br> 不厭其煩再抄一次皓天賣點︰公司乃本港唯一上市嘅財經公關公司，現價市盈率16倍，A股同業藍色光標炒到95倍，皓天變相兩折大平賣，深港通開通後，皓天倘納入可買賣股份，北水半力足以炒起，股價隨時三級跳！<br> 4月公司進行連串動作，沽出投資性質嘅優先票據，套現1.6億，然後再批股集資4.2億，拎番約6億番來，目標只得一個，就係建立O2O金融服務移動網絡專業服務平台－－皓天雲，正式面向75萬億市值嘅A股市場，大茶飯也！皓天最新市值只得30億，可塑性大到不得了，獲名牌基金甚至造王者相中，只係時間問題，現價翻兜值博率依然高！<br><br>唐牛<br> https://www.facebook.com/tongcow88 </p></body></html>