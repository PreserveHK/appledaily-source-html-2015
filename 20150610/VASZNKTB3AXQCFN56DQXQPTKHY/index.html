<html><header><meta charset="utf-8"><title>我Q你答問會：全智賢 VS 老婆阿徐Eason只能揀一個 </title></header><body><h1>我Q你答問會：全智賢 VS 老婆阿徐<br>Eason只能揀一個 </h1><p>連續一星期刊登的《我Q你答問會》，第二彈輪到「吹神」陳奕迅（Eason）嚟玩啦！日前Eason到將軍澳蘋果大樓坐定定，喝着咖啡睇16位在銅鑼灣行街的讀者的提問，連揀A餐定B餐的有趣問題，他都無條件地爽快答大家。有讀者問Eason閉起雙眼會掛念誰？他的答案竟然不是「老婆徐濠縈」而是另一位女藝人的名字，完全不怕被老婆扭耳仔。<br>採訪：皓騫、魏嘉琳</p><p>1.呂同學：我想問你《大時代》裏面想做邊個角色呢？</p><p>Eason：呢個學生講嘢好快，同埋笑容好靚。都係丁蟹啦，我未試過揼人落街，連續揼4個，嗰種狀態已經失去理智，好狠！</p><p>2.彭同學：幾耐去一次炳記（茶檔）？點解撞極都撞唔到你？</p><p>Eason：呢位男同學有啲嗲，我其實朝早去炳記多啲，佢6、7點開門，可能你返咗學啦，炳記都正。</p><p>3.劉同學：你早餐會食A餐多定B餐多？</p><p>Eason：（大笑）乜嘢料？我冇理A、B喎真係，我就咁指住個牌，通常食五香肉丁公仔麵、腸蛋，唔知A、B乜嘢餐。</p><p>4.顏小姐：你老婆靚啲定全智賢靚啲呀？</p><p>Eason：嘩！（諗咗30秒）好難答喎呢題，各有各靚啦，我同我老婆熟啲，對一個人有感情，梗係唔同啲，問得幾好喎呢題。</p><p>5.黃先生：可唔可以唱兩句《無條件》畀我聽呀？</p><p>Eason：「當潮流愛新鮮，當旁人愛標籤」</p><p>6.王小姐：你最近有冇買CD？有邊個歌手推介吓？</p><p>Eason：外國買咗Blur《魔鞭The Magic Whip》，本地就盧凱彤《Pillow Talk》、李榮浩兩隻碟都鍾意，楊千嬅、梁漢文又未出，你試吓搵武漢樂隊逃跑計劃，好嘢嚟。</p><p>7.李小姐：你個女咁靚，如果佢帶男仔返屋企叫你Uncle，你會點反應呀？</p><p>Eason：多謝先呀，叫我Uncle我覺得啱，唔通叫我哥哥，叫我Uncle都幾有禮貌。</p><p>8.蕭小姐：你扮鹹（譚）校長同張學友咁叻，你仲識扮邊個呀？</p><p>Eason：（抵死地）邊個叫鹹校長？我其實幾鍾意扮郭富城，通常都係圍內，好欣賞佢仲係咁fit，同埋佢啲歌真係幾好聽。</p><p>9.黃小姐：你瞓覺有冇鼻鼾㗎？</p><p>Eason：我真係唔知，聽聞有，都幾大聲。</p><p>10.梁先生：你認為一段關係點先係無條件？</p><p>Eason：我個人好少有條件，唔識答，我冇乜要求，簡單咪得囉，唔好諗咁多。</p></body></html>