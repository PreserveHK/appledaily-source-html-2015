<html><header><meta charset="utf-8"><title>孖蔡加讚做馬主沖喜</title></header><body><h1>孖蔡加讚做馬主沖喜</h1><p>甄子丹昨日雖在上海拍攝《葉問3》受傷，但在香港卻有喜訊，他與襟兄弟、玩具大王孻仔蔡加讚，獲馬會抽中做15/16年度自購馬馬主，可算是沖喜。記者昨日致電蔡加讚，他知道子丹拍戲受傷：「𠵱家有開心事沖喜吓，自己之前已有一隻馬叫『車神』，今次就一齊試吓，抽馬唔係一遞紙就抽中，我都抽過幾次先中，甄子丹都抽過。」此次更是甄子丹首次抽中做馬主，蔡加讚表示：「希望佢拍完戲返嚟大家傾吓，因為搵練馬師、買馬、驗身都好多程序，應該出年先可以出賽。」子丹昨日接受訪問時笑言：「未有乜感受，希望有一日拉吓頭馬啦，會等太太改馬名。」<br>此外，其他抽中做馬主的名人包括大劉劉鑾雄的女友呂麗君、莎莎老闆郭少明、許晉亨堂兄許晉義、體育界名人洪祖杭等，其中呂麗君第二次抽中，她曾養過馬匹「替天行道」，據傳身價達800萬，是與大劉送給女兒秀盈的10歲生日禮物，現已退役。<br>採訪：唐如</p></body></html>