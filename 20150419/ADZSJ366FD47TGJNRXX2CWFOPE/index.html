<html><header><meta charset="utf-8"><title>我Q你答問會：人人問阿Sa粗口勁定側手翻醒？</title></header><body><h1>我Q你答問會：人人問阿Sa<br>粗口勁定側手翻醒？</h1><p>蔡卓妍（阿Sa）能否封影后還看今晚，大戰前本報請了16位市民向阿Sa發問，又有人問到阿Sa可否再做以往的側手翻絕技？而之前杜汶澤爆阿Sa講粗口流利過英文，究竟她怎樣還擊呢？還有粉絲問阿Sa的pizza面為甚麼失蹤了？最近迷上韓星的阿Sa，當被問到如果跌落水想被李敏鎬或T.O.P拯救？阿Sa竟然答：「我會揀死囉！」<br>採訪：余燕儀、魏嘉琳</p><p>Q1.王先生：上次阿澤話你講粗口流利過講英文，係咪㗎？</p><p>阿Sa：阿澤講嘅嘢都好信嘅，我就唔信嘞第一個。</p><p>Q2.梁先生：入行15年，有乜最難忘畫面？</p><p>阿Sa：呢條一定係你哋叫佢問，真係？咁官方問題，呢個fans嚟，入行15年有乜最難忘實在太多，好難得一兩樣，基本上成個過程都好難忘，但又好快，好多嘢好似噚日發生咁。</p><p>Q3.陳小姐：你仲打唔打到側手翻？</p><p>阿Sa：梗係打到啦，寶刀未老，要唔要𠵱家打個畀你睇。</p><p>Q4.文小姐：《雛妓》男主角唔係任達華，你會想係邊個？</p><p>阿Sa：《雛妓》男主角唔係任達華，根本開唔到呢套戲，諗唔到喎，冇啦，一定係華哥。</p><p>Q5.陳先生：英文名唔叫阿Sa，唔叫Charlene，會想叫乜名？</p><p>阿Sa：冇諗過喎，咁搞笑嘅，點解會問啲咁問題，答唔到嘅。</p><p>Q6.郭先生：你會唔會好似發哥咁，成日搭公共交通工具、的士呢？</p><p>阿Sa：我都有搭公共交通工具，不過唔係好多，好間唔中先搭到，第一因為好多時候唔喺香港，第二喺香港嘅時候好多時都喺屋企好少出街，同埋舊年考到車牌，所以會自己揸吓車咁囉。</p><p>Q7.張先生：士多啤梨、啤梨、蘋果、橙，最鍾意食邊樣？</p><p>阿Sa：哈哈，呢個問題好無聊，我最鍾意食橙，每日都要食一個橙。</p><p>Q8.動主播嘉琳：阿Sa，你如果跌咗落水，你想T.O.P定李敏鎬救你？</p><p>阿Sa（雙手掩面）：諗唔到，嘩，呢個問題實在太難啦，首先呢，我係好叻游水，其實唔係好使佢哋救，如果真係要揀，我會揀死囉，畀我死咗去算啦，因為橫掂都係要死，一係早死一係遲死，我覺得就算佢救咗我上岸，都會畀佢啲fans打死，不如畀我死咗去算啦，哈哈！</p><p>Q9.文小姐：你鍾意陳偉霆啲咩？</p><p>阿Sa：呢條太八卦啦，唔答，關你乜嘢事，哈哈哈。</p><p>Q10.鄭小姐：會唔會喺鍾意嘅人面前放屁？</p><p>阿Sa：放屁好平常啫嘛，唔係喺鍾意嘅人面前先放得屁。</p><p>Q11.李小姐：如果Twins要加個成員，你覺得邊個適合？</p><p>阿Sa：Twins好難加新成員，Twins係雙胞胎，如果加新成員要改名，我哋好難喎，呢個冇諗法。</p><p>Q12.譚先生：如果可以幫阿嬌度身訂做一個角色，會係點樣嘅角色？</p><p>阿Sa：我覺得阿嬌除咗拍打片犀利，其實佢拍文藝片都好好睇，因為佢又靚啦，同埋佢個樣，有一種好安靜嘅靚嘅感覺，所以佢拍文藝片應該幾好睇，或者拍傳記啦，我都好想拍。</p><p>Q13.朱先生：Twins演唱會只可以請一個嘉賓，但唔可以係同公司嘅，你想請邊個？</p><p>阿Sa：淨係請一個，仲要唔同公司，嘩，好難諗㖭……吖，諗到，或者請S.H.E囉，因為大家都係組合，出道年份差唔多，去到今時今日大家仲喺呢個圈，我諗嗰個畫面會幾感動，如果兩隊組合喺台上唱歌，係囉，覺得好難得，又未試過一齊同台。</p><p>Q14.姚小姐：喺香港游水會唔會着三點式？</p><p>阿Sa：香港游水一定着三點式啦，不過𠵱家啲一件頭都幾靚，不過好少喺香港游水。</p><p>Q15.畢傑：阿Sa點解唔見咗塊pizza面？我好鍾意包包面㗎。</p><p>阿Sa：哈哈哈（笑彎了腰），好好笑，我其實仲有㗎，塊面仲有好多肉，不過冇以前咁大塊，收咗水啩，我唔知呀，但係有啲角色仲係好肥腫難分，好難搞，算啦，我接受咗，天生塊面係圓嘅。以前係芝心加厚批，𠵱家係薄批，哈哈哈，但係都係一塊pizza。</p><p>Q16.熊小姐（普通話）：阿Sa，你那麼瘦，想問一下你一餐最多吃幾碗飯？</p><p>阿Sa（半鹹淡普通話）：我以前小時候一餐吃三碗，然後現在可能一碗、兩碗吧！</p></body></html>