<html><header><meta charset="utf-8"><title>希望成立社企助基層</title></header><body><h1>希望成立社企助基層</h1><p>【本報訊】「由細到大我都鍾意創業！」Max在大學一年級時已參加創業比賽，並打進三甲。當時他構思成立社企，聘請失業人士和婦女，收集剩食再製成平價熱飯，回饋基層。即使今天當起外判商搵真銀，他也毋忘初衷，希望將來能達成這個社企夢。</p><p>政府創業基金「冇乜用」
</p><p>Max跟社企很有淵源，因為他有中學同學和朋友是邊青，曾吸毒，也犯過事，後來獲豐盛社企聘用，在髮廊由學徒做到師傅，改過自新，「真係幫到佢哋」。但他坦言要營運一間社企，「現實中係好難」，要有充足資本。<br>政府設立各種基金，鼓勵年輕人創業，Max從沒打算申請，「我覺得冇乜用，政府成日講要創意產業，但香港有幾多真係創業產業？真係咁易維生？」他稱很多年輕人想開食肆、時裝店，「呢啲先係佢哋基本需要，亦最有可能幫到個社會」，但政府肯定不會批錢，「如果我申請開公司做外判，一定唔批，佢哋覺得做工程，就一定係要去科技園」。<br>創業時僅有兩名員工，增至現時的8人，除3人是師傅外，其餘都是90後，部份更是邊青，「我鍾意請後生，好氣好力，同公司一齊成長」。惟後生仔的通病是經常遲到，他把開工的時間延遲半小時，又設勤工獎，並安排跟隨師傅工作，「師傅始終有經驗，做事都細心好多」。 <br>■記者王家文</p></body></html>