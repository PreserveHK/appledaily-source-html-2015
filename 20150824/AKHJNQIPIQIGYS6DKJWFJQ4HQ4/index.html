<html><header><meta charset="utf-8"><title>阿倫變利是賀65歲　志偉戒酒早退</title></header><body><h1>阿倫變利是賀65歲　志偉戒酒早退</h1><p>【西環】自稱年年25歲的樂壇校長譚詠麟（阿倫）昨日65歲生日，出名人緣佳的他，前幾天已經開始獲各界好友約他食飯慶祝。而前晚的生日飯，阿倫的一班老友曾志偉、陳百祥（阿叻）、彭健新、鄺美雲（Cally）、余錦遠和老婆陳嘉碧等人於西環尚品薈食飯慶祝，阿倫的媽媽譚陳珍妮、家姐及細妹亦有出席，壽星公阿倫穿了超搶眼鮮紅色西裝現身，似十足利是封一樣，與大家為他準備的卡通公仔蛋糕襯到絕。<br>早排受痛風症影響致腳痛要坐輪椅的曾志偉，前晚是第一個離場，約於11時多便走人，平日出名「不醉無歸」的他相當清醒，明顯沒有喝酒，問他送了甚麼給阿倫做生日禮物，他就笑笑口說：「冇呀！」至於Cally則接近午夜12時才抵達，但不肯透露買了甚麼禮物給壽星公。</p><p>新舊曆撞正同日</p><p>直至昨日凌晨1時多，阿倫與彭健新及幾個朋友慶祝完離開，見到記者時雖然有點愕然，但心情靚爆的阿倫即派利是給採訪的記者。他上車前見彭健新兩手空空，更鬼馬笑健仔說：「健仔，你個袋呢？吓？你冇帶袋？咁咪好危險？」認真搞笑。</p><p>昨日阿倫於微博上載了多張照片，包括他與媽媽及姊妹的合照並留言：「開心25歲生日大家庭大party！ 」阿倫又表示今年撞正新舊曆生日於同一天，是19年才會出現一次。<br>採訪、攝影：徐錦池、潘冠恩、羅德光</p></body></html>