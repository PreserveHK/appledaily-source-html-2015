<html><header><meta charset="utf-8"><title>大棋局：通縮聯誼會成立 - Mr. Tregunter</title></header><body><h1>大棋局：通縮聯誼會成立 - Mr. Tregunter</h1><p>李嘉誠話美國今年未必加息，唔再提自住樓可買，李兆基更直接叫人唔好買樓，富豪們看到甚麼？<br>單係上個月，瑞士、丹麥、加拿大、印度、土耳其、埃及、秘魯都先後減息，而歐洲宣佈QE後，人民幣出現近年罕見嘅暴跌，接近跌停價。是甚麼令到各國央行手忙腳亂？就是通縮。<br>六年前各國為避免重蹈三十年代大蕭條教訓，紛紛推出量化寬鬆措施。但諷刺嘅係，六年後以石油為首嘅各類大宗商品，已跌回QE前口價。美國通脹升唔起，歐洲面臨通縮，中國疑似通縮，日本向來通縮，印出來嘅銀紙宛如夢中之夢，冇帶嚟通脹卻出現通縮，點解會咁？</p><p>印銀紙為何出現通縮？</p><p>要探索印銀紙點解會出現通縮，要先明白一個基本經濟概念MV=PT。M係貨幣，V係貨幣流速，PT係商品總價。用一句話去概括，就係貨幣乘以轉手嘅速度，會等於經濟活動總量。<br>金融海嘯後各國知道唔可以再咁玩落去，就去槓桿同削減風險資產，投資銀行要削一萬億美元，零售銀行亦要削九千億美元。所以當銀行去槓桿時期要QE，用錢去浸住市場避免資產價格暴跌，等銀行可以安全拆倉，拆倉時期貨幣流速當然會跌。<br>印銀紙但通縮，最大可能係，經濟嘅停滯程度比起印銀紙力度更大，即貨幣流速下跌之勢抵銷咗印銀紙度力。但同三十年代唔同嘅係，現時能夠提供收益嘅資產不斷破頂，如樓、國債。<br>美國點解呢個時候要停QE同準備加息，因為美國嘅貨幣流速有機會已見底（見圖）。二○○八年後美國貨幣流速不停向下碌，但二○一四年第一季見1.533後，第二季1.535，第三季1.538，乍現睽違已久嘅反彈，縱然幅度極之輕微。從圖中可見，貨幣流速同通脹趨勢一致，除咗九十年代，但此部份日後再談。通脹通縮如影隨形，反身可以好快。印銀紙為抵銷貨幣流速下跌，如果流速回升但印銀紙唔收手，通縮就會扭轉成通脹。<br>跟住落嚟要觀察美國貨幣流速係咪持續回升，係的話，可能會出現一個怪現象，就係全世界大部份地區通縮，但美國通脹回暖，咁美國嘅經濟復蘇係真。當此其時，外面七國咁亂，各國貨幣競貶頂爛市，美債息對其他資產嘅利差縱然低，但仍然顯得有肉食，美債就有價有市。或許大眾忘記咗耶倫上場時講過要將美債孳息曲線拗番上，央行同女人一樣講嘢反反覆覆，但通常第一句係堅。<br><br>Mr. Tregunter</p></body></html>