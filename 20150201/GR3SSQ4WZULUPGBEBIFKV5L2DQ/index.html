<html><header><meta charset="utf-8"><title>【情陷夜中環去片】「我的宣言」 - 葉朗程</title></header><body><h1>【情陷夜中環去片】「我的宣言」 - 葉朗程</h1><p>閉上眼睛，認真數數，原來自己出席過最少一百個婚禮。三十幾歲人，一百個婚禮，絕不是小數目。想跟你們說葉朗程交遊廣闊嗎？不，想跟你們分享我對參加婚宴的狂熱。<br>出席過的九成九婚宴，都是別人邀請的。「喂，唔好講廢話啦，唔係人哋請，唔通自己話想去咩。」一點也沒錯，有一次，我知道有個中學同學結婚，但他沒有邀請我，於是我在婚禮舉行前的兩天發一個電郵給他，說：「小豬，這可能是你聽過最荒謬的要求，但你大後天舉行的婚禮，可以邀請我嗎？」這是百分百的真人真事，如果小豬同學有看葉朗程的專欄，大概也立刻笑了出來。各位可能覺得匪夷所思，或者認為我純粹戇居，但我喜歡參加婚禮的狂熱，就是這個地步。</p><p>婚宴中的第一滴淚</p><p>點解咁鍾意去飲？「梗係想識啲有錢人，然後幫自己搵生意啦。」對的，我去過的大部份婚宴，都是所謂有錢人的婚宴。億萬富豪娶新抱，上市公司執董嫁女，還有更多富二代三代四代的喜事，都去過，但結識達官貴人不是原因（at least不是主要原因）。<br>公司的tea lady叫英姐，兩年前佢話我聽佢好開心，因為佢個仔終於娶老婆，好快就擺酒。聽完英姐報喜，我立刻瞪大眼睛說：「真係㗎？恭喜英姐！你會唔會請我飲呀？」英姐的第一個反應是：唔好整鬼我啦葉生，我點敢請你呀。我不是儍的，甚麼叫強人所難，我很清楚。連英姐個仔都唔放過，我懷疑自己有必要看心理醫生，再唔係應該搵個睇相佬問問，或許葉朗程前世是大妗。<br>英姐仔仔的婚禮搞得成功，由兒時片段到新郎哥的自製動畫，也看見當中的心思。男人之中，我算是容易受感動的一類，但我絕不是易哭那種，所以縱然參加過無數婚禮，也真的未曾怎樣流過一滴眼淚。因此，很想跟大家分享一個我上星期參加的婚宴，藉以紀念我在如此喜事中流的第一滴淚。<br><br>出席過洲際酒店婚宴的都會知道，那道長長的樓梯永遠是場地的佈置重點。有些人把這道樓梯弄得金碧輝煌，又有些人喜歡將它裝飾得色彩繽紛，但我最喜歡還是這對新人今趟的主題。幾棵長滿黃葉的大樹不規則地豎立在樓梯兩旁，樹與樹之間是一個個油燈箱，每個小箱內放了一枚浪漫的白色蠟燭，加上場內打出一個柔和舒適的燈光，整個感覺十足十紐約深秋，暖得非常窩心。<br>行完成條樓梯，踏入倘大的reception area，黃葉大樹不見了，但依然非常紐約深秋，因為一個個穿着黃色晚裝裙的姊妹令人更窩心。黐鬼線，使唔使咁多姊妹呀？「我數過，起碼十個。」撞見的朋友一號急忙向我滙報。全部都好得喎，真係姊妹？「吓？唔係姊妹係咩呀？」點知呀，可能請返嚟企吓，充撐場面呢。出席一個婚禮，男女賓客的最大分別，是各自的焦點。女賓客的焦點，是新娘；男賓客的焦點，是新娘以外的所有雌性動物。<br>我們的另一個朋友很快出現，第一個問題已經係廢話：「你兩個咁早到嘅？」你都唔遲啫，我說。「畀足人情㗎大哥，早到早享受嘛。」至理明言。「Reception左手邊第三個can喎。」他說。我們望過去，朋友一號又滙報：「Claris？」嘩，名你都知？「我頭先搭過兩句訕，然後佢男朋友就喺我後面叫佢個名，所以……」Oh，眾人默哀一分鐘。<br><br>黎智英說過，他懷疑葉朗程是麻甩佬。肥佬黎錯晒，我唔係麻甩佬，就算係，都唔係一個普通麻甩佬，因為我靚仔。普通麻甩佬同靚仔麻甩佬最大嘅分別係，普通嗰啲，永遠企喺度得個「望」字；靚仔嗰啲，會有靚女主動上前傾偈。<br><br>「Marcus？又見到你喎。」Vicky甜甜的笑說。我見過Vicky幾次，因為她是很受歡迎的wedding planner，之前聽過幾對新人說，Vicky跟丈夫Issac接job接到手軟。我當然把握着這個炫耀的機會，立刻跟Vicky寒暄幾句。兩個朋友以羨慕和好奇的眼光瞧著我，Vicky那晚一身黑衣黑褲，棕色的長髮束着馬尾，是那種溫柔中帶點剛強，剛強中又滲着美艷的類型，有少少似電影裏的靚女特工。<br>雖然有wedding planner助陣，但婚禮仍然是例牌的有咁遲得咁遲才開始。宴會廳的燈光漸暗，司儀上台揭開序幕。唔講你唔知，呢個司儀，我又見過幾次。也許是職業病，我實在太喜歡周圍傾偈識朋友。別人的婚禮，我永不會乖乖的坐着，而總是周圍滿場飛地八卦八卦。可能我前世不是大妗，而是一株草，一株雞啄唔斷的交際草。是晚司儀叫Yoee，上次跟她閒聊，知道她原來是一名小才女，不僅是廣東話和英語，連日文都說得流利。</p><p>極業餘歌聲　勝在真摯</p><p>當晚的婚禮，其實也是跟着那套千篇一律的格式：兒時片段，新人進場，合巹交杯，說說感受，伴郎致辭，新郎表演。但我竟然在這千篇一律的格式中，被新郎哥那儍乎乎的表白感動起來。「我哋拍咗拖十二年，其中五年我去咗澳洲，呢段時間，係好需要大家去努力維繫。老婆，多謝你，多謝你喺嗰五年，隔住個電話都肯繼續同我談戀愛。」新郎的聲音抖震，全場掌聲雷動。<br>他們由中五的暑假開始拍拖，十二年的路一定不易走，尤其是當初兩位只有十六、七歲，肯定被很多人看不好。但原來當大人以為小朋友不懂甚麼叫愛情的時候，這兩位小情人已經找到一套經營自己戀愛的方法。「老公，應該係我多謝你。係你嘅堅持，堅持大家每晚都要講一次電話，我哋先可以一齊度過嗰五年。」<br><br>你試過long distance嗎？每晚一個電話？講就容易，真是這麼簡單？一天有二十四小時，那個所謂每晚一通的電話，頂多一小時好未？要用短短一小時，去克服這段距離，去撮要地跟對方分享一整天發生過的事，而最難最難，就是去扣着兩顆分隔十萬八千里的小心靈，所有所有，絕不是兩個普通「小朋友」能辦到的事，屬於四兩撥千斤的高危動作。別少看那小小的「四兩」，那四兩，蘊藏着很多很多愛情，以及更多更多的信任和包容。誰說小朋友不知道甚麼是愛？<br>婚宴來到中段，新郎哥又出場，先是開場白：「喺嗰五年，隔住電話拍拖，唱歌係我哋一個好緊要嘅溝通方法。」然後，樂隊開始前奏，很熟悉的旋律，是周柏豪的「我的宣言」。儘管新郎哥跟周柏豪的唱功很有距離，尤其是到副歌，拍子越甩越勁，樂隊跟得很吃力，但這是我聽過最好聽的「我的宣言」。<br>唱到「只知道是時候拿着鮮花」，wedding planner Vicky把預備好的玫瑰交給新郎哥，全場尖叫。再唱到「偏不信萬人面前跪不下」，新郎哥在新娘子面前慢慢的雙膝貼地，全場叫得更勁，而我已經莫名其妙的流下淚來。十二年，新娘子就是因為這把業餘得不能再業餘的歌聲，一直愛着新郎哥。葉朗程想借這個機會感謝新郎，因為你，我才知道，被一把業餘的歌聲感動，竟然是一件如此甜蜜的事。<br>By the way，嗰晚我坐底先知，原來又有黑松露，又有東星同鮑魚，所以我畀嗰份人情，應該要你哋蝕少少。呢篇文，係我誠意嘅祝福，希望可以當作彌補，祝你們白首偕老。<br><br>葉朗程 </p></body></html>