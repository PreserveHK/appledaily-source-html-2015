<html><header><meta charset="utf-8"><title>中環在線：嫌奶黃月無新意星洲國宴名廚 　製30年陳皮月餅 - 李華華</title></header><body><h1>中環在線：嫌奶黃月無新意<br>星洲國宴名廚 　製30年陳皮月餅 - 李華華</h1><p>半島酒店嘅嘉麟樓奶黃月餅紅到發紫，早排仲有人因為諗住平少少買到嘉麟樓月餅券而被呃錢，其實要搵價錢超過400元嘅名牌月餅，香港地有唔少選擇，九龍香格里拉酒店嘅香宮中菜行政總廚莫傑強就嫌大家年年都講奶黃月餅，今年炮製30年陳皮紅豆月餅。</p><p>陳皮配搭紅豆</p><p>莫傑強師傅大有來頭，佢最拿手做粵菜，上世紀90年代到新加坡工作，一做廿年，其間經常被請到新加坡總理府主理國宴，又曾經被摩洛哥國王邀請到摩洛哥皇宮做兩星期御廚。<br>做粵菜多年，其中一樣，佢最有研究嘅食材就係陳皮。佢如數家珍咁話「（果皮）超過5年先叫陳皮，5至10年嘅效果唔好，20年嘅味只得八成，超過30年就未必容易搵到，30年就啱啱好，味道香純又名貴」。<br>佢見近年市場主力推奶黃月餅（香宮都有賣），反而想試做傳統口味月餅，「最初試做，唔可以落太多陳皮，太多會有澀味」，經反覆調校，佢先研究出陳皮與紅豆嘅黃金比例，𠵱家每個月餅約有1至2克陳皮，食落的確係啖啖陳皮甘香，而且有aftertaste。<br>大家都知陳皮具有投資價值，年代久遠嘅靚陳皮可以價值不菲，據聞市場上30年陳皮閒閒哋每両要400至600元。為維持陳皮嘅來貨價，莫師傅今年初構思做呢款月餅時，就開始慢慢入貨，加上本身存貨，才足以應付今年供應，可惜佢點都唔肯透露30年陳皮嘅存貨量與總值，好神秘呀。<br><br>李華華<br>mailto:LiWaWa@AppleDaily.com</p></body></html>