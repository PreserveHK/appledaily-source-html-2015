<html><header><meta charset="utf-8"><title>發仔新歡舊愛戲劇性正面衝突</title></header><body><h1>發仔新歡舊愛<br>戲劇性正面衝突</h1><p>同主馬同場較量馬迷見得多，好似2013年一對富豪潘蘇通名下頂級馬「事事為王」、「大運財」，就喺打吡分別捧盃及得季軍，差啲成為香港賽馬職業化以來，首次打吡同主Ｑ。而同主馬其中一匹易主各行各路後，竟戲劇性同場碰頭就比較少見，但早前正正出現咁嘅情況。<br>所講嘅係「精彩小子」及「帝國驕雄」，劉皇發公子劉業強，係「精彩小子」馬主百家樂團體經理人，而「帝國驕雄」響英國時，就由發仔劉業強同太太葉愛愛擁有，由於發仔同「帝國驕雄」現任馬主蕭劍瑩爸爸蕭百君好熟，於是先樂於割愛，但就未必估到「帝國驕雄」來港後贏馬仲快過「精彩小子」。<br>當初發仔賣出「帝國驕雄」，唔代表唔睇好隻馬嘅前景，只是一時間自己未必有咁多馬匹進口許可證，所以益吓朋友。事實上，「帝國驕雄」同「精彩小子」實力都咁勁。先講「帝國驕雄」，上場在港初出，78倍狀態未足，負重磅仍可擊敗「赤龍駒」、「點解」兩隻勁旅勝出，擺明有一班馬質素。而「精彩小子」乃去年新西蘭打吡季軍，上場在港首戰跑1200米極度嫌短，咁都可以追至只輸畀「帝國驕雄」個多馬位，亦可見厲害。<br>本周六（9日）沙田尾場，發仔呢對新歡舊愛又對壘，最好當然串Ｑ啦，但買win嘅話，「帝國驕雄」由上場1檔移至今場13檔吃虧，相反「精彩小子」2檔兼增程至1400米更好追，似乎稍佔先喎！</p></body></html>