<html><header><meta charset="utf-8"><title>蘇姨相信奇蹟想親眼見孫仔讀大學</title></header><body><h1>蘇姨相信奇蹟<br>想親眼見孫仔讀大學</h1><p>丈夫早逝，蘇姨為兒女勞碌大半生，踏入耳順之年，以為任職清潔工能夠自給自足可安度晚年，豈料前年確診患上肺癌，四名子女又各有家庭，無力負擔標靶藥費，蘇姨只好自食其力每月自付3,000多元標靶藥費；可是命運弄人，今年初癌細胞擴散全身要辭工休養，醫生建議進行六次化療，現時蘇姨急籌共28,000元化療費用，希望生命出現奇蹟。<br><br>記者：金敏琍　攝影：周子惇　張鼎和 <br><br>家家有本難唸的經，蘇姨四名子女收入微薄，僅夠自家開銷，「無得怪自己仔女，因為以前無錢畀佢哋讀書，我仔女唔學壞都已經偷笑，佢哋而家都有老婆仔女，都係靠自己。」<br><br>堅毅不屈是上一代人的特質，對蘇姨來說，更加是生命的磨練。蘇姨與丈夫同是塑膠廠工友，18歲共諧連理組織家庭，四名子女出生後，蘇姨當上全職家庭主婦，始終六張口靠一份糧，能夠溫飽已經是好福氣，高昂學費令四名子女在小學畢業後就輟學。<br><br>丈夫96年肺癌病逝，蘇姨一手帶大四名子女，十年前在機場當清潔工，靠自己雙手養活自己。「有日收工去睇急症，醫生話想見我屋企人，我一聽就知弊啦！醫生話懷疑我有癌症，我當時攬住個仔喊，我個仔攬住我話『唔使驚阿媽，有得醫』。」前年病魔來襲，幸得四名子女、六名孫仔的關懷，為蘇姨打下強心針。<br><br>蘇姨每月8,000多元薪金，標靶藥費已佔四成，本以為服用標靶藥一年多後，康復在望，可是今年初一次例行檢查，竟發現癌細胞擴散全身，「無力，行唔到路，全身發滾」，蘇姨痛苦難耐唯有辭工養病，手停口停之餘，更面對高昂化療費。<br><br>「醫生話做完化療後，可以活多一年，甚至有奇蹟出現。」蘇姨現時心願，最想親眼見到大孫仔讀大學。她會以積極態度面對癌魔，不過要打仗，先要籌得合共2.8萬元化療費用，她說有信心打勝仗，但希望有心人援助。<br><br>「蘋果日報慈善基金」協助籌募善款，盼善長慷慨解囊，令「蘇姨」可以繼續療程。<br><br>「蘇姨」捐款編號：C3916<br>網上捐款： http://bit.ly/1nQRthE </p><p><div><a target="_blank" href="http://hk.charity.nextmedia.com/site/index.php?fuseaction=site.donate&amp;case=case_byid&amp;case_byid=C3916">網上捐款</a><a target="_blank" href="http://hk.charity.nextmedia.com/site/index.php?fuseaction=site.donationTx&amp;imact=true&amp;case=case_byid&amp;case_byid=C3916">捐款記錄</a></div></p></body></html>