<html><header><meta charset="utf-8"><title>大棋局：2016大美元時代（五） - Mr. Tregunter</title></header><body><h1>大棋局：2016大美元時代（五） - Mr. Tregunter</h1><p>1969年SDR面世時，每一個SDR含金量係0.888671克黃金。但布雷頓森林體系瓦解後，我哋嘅貨幣系統同黃金脫鈎，今日嘅貨幣唔係睇含金量，而係睇含美金量。截至12月4日，一個SDR=1.38672美元，因為每一個SDR包含0.66美元、0.423歐元、0.111英鎊及12.1日圓。換句話，每當其他貨幣相對美元貶值，SDR面價就低。此所以點解美元貶值時唔批其他國貨幣入SDR，大美元時代先畀你入。大美元時代下其他國貨幣想影響SDR定值事倍功半，無法影響SDR定值，就無法將SDR作為挑戰美元金融體系嘅手段。</p><p>今次SDR調整有四處值得留意，第一係美元權重幾乎冇郁，第二係歐元權重削最多，第三係英鎊由原來排第三變排第尾，第四係美元、日圓權重加埋50.06剛剛超過一半（見表）。IMF若以舊方法計SDR權重，係以各國「出口比率x貿易權重（63.6%）+儲備資產比率x儲備資產權重（36.4%）」，如此人民幣佔SDR權重應為13.3%，同IMF原先估計14至16%相近。今次改計法為「出口比率+金融指標（各佔50%）」，結果人民幣權重只有10.92%，呢10.92%絕大部份來自歐元、英鎊，係歐、英讓出嚟。另有不同消息指IMF將來可能再納入更多SDR權重貨幣，例如韓圜、新加坡元，如此人民幣權重將會被溝淡。中國以英國作為攻入SDR嘅牆角，以SDR作為攻入美元金融體系嘅牆角，美國就要你機關算盡但枉費心思，握其股掌之上。<br>SDR點解重要，睇吓印銀紙效果就知道。美國印銀紙經濟復蘇，因為係抽天下之鑄幣稅；歐元雖為全球第二大貨幣，印銀紙效果差好遠，因為貨幣有溢出效應，而衡量貨幣溢出效應就係睇儲備地位。全球外滙儲備中，歐元2009年峯值佔28%，但經過歐債危機、歐洲央行量化寬鬆，各國央行減持歐元，截至今年第二季度上述數字已跌到20.5%。歐元佔全球外滙儲備比率越跌，印銀紙效果越差；效果差繼續印銀紙歐元越跌，各國持歐元作為儲備意欲越縮。歐元作為全球外滙儲備第二把交椅尚且如此，非SDR權重的其他貨幣更加唔使講，所以中國對SDR志在必得，係為將來嘅金融對峙鋪路。<br>美國今年議息前最後一次非農就業報告上周五剛出爐，數據照樣靚仔，12月加息幾無懸念。由去年耶倫念加息緊箍咒開始，經過一年金融動盪各國頻能應對，但美國並未真正出手做甚麼，美元萬劍歸宗將會分三段嚟做，現時上半場都未過。<br><br>Mr. Tregunter</p></body></html>