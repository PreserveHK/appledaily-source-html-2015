<html><header><meta charset="utf-8"><title>星期日專題：瀝源邨40年安居傳奇</title></header><body><h1>星期日專題：瀝源邨40年安居傳奇</h1><p>電影《賭神》取景的娛樂城、儼如地標的噴水池，還有經典電視劇《小時候》，瀝源邨是沙田新市鎮發展首個公共屋邨，見證沙田由荒地到萬家燈火。40年過去，老邨不老。在瀝源邨長大的桌球冠軍區志偉，難忘波地「磨薑」腳趾受罪；還有因爺爺之名，成為街坊驛站的溫情辦館。物換星移，在香港人慨嘆安居仍是夢的今天，見證悠悠「上樓」歲月。<br>記者：呂麗嬋</p><p>桌球冠軍　「沙龍」篤出人生第一Que
</p><p>在瀝源邨的沙龍桌球室，門口有塊龍虎榜，記錄歷年「一Que攞分最多」的球手名字。傅家俊、區志偉、陳國明……都是香港桌球界名將，「11個人入面，只有5個𠵱家仲打緊波，連塊白板都封晒塵」。區志偉是港隊成員，亞運獎牌得主、兩屆超級聯賽冠軍，歲月悠悠，他笑言，鄰近沙田體育學院的瀝源邨，陪伴他成長，孕育他成為桌球運動員，衝出香港。<br>「80年代，卡啦OK仲未流行，唔係篤波就係打保齡，屋邨有個娛樂城，好巴閉」。昔日的娛樂城如今門庭冷落；就是被視為香港最具先導性的瀝源邨，也由核心小家庭集中地，變為最多獨居長者的老人邨。<br>「今日嘅沙田，已經唔同晒」。46歲的區志偉感嘆。70年代，港府為解決市區人口過多問題，開發沙田成為自給自足小社區，瀝源邨是重點催生的首個公共屋邨。「搬去瀝源時得6歲，嗰時沙田仲係好荒僻，火車一出隧道，只見路軌同魚塘，連新城市廣場都未有」。區志偉一家，是首批由慈雲山七層大廈，獲安置上樓的基層家庭。「300呎單位住上6個人，有獨立廁廚，喺嗰個年代，係天堂」。</p><p>與黃金寶的波地小時候
</p><p>這天，記者跟着這個昔日街童，尋回舊日足迹。「呢間辦館，由細買糖買到大，仲有呢間髮廊，估唔到仲喺度……」儼如地標的三葉草形噴水池，還有1977年在瀝源邨取景的經典電視劇，似遠還近的集體回憶，「未搬之前住富裕樓，7樓拍《小時候》，我住6樓，成日見到明星」。逛母校、重遊社區會堂，途中還碰到多年無見的舊街坊，「個個都發晒福，但一見個樣就認得」。<br>十年無返過「鄉下」，他興奮得指手劃腳。瀝源盛產運動員，童年玩伴，還有單車王子黃金寶。「大家讀同一間小學，我6年級，佢4年級，又住喺隔籬座，吹水踢波，同一個屋邨，有塊空地，只要一齊玩，好快熟」。<br>人字拖小男生，石屎地練衝力射球，腳趾「磨薑」見血；將石梯欄當滑梯玩，褲子磨穿小洞，被老媽子痛罵。「嗰個年代，讀唔到書就出嚟做嘢，我15歲已經喺酒樓做廚房，後來同阿寶做埋同事，不過佢好快冇做，我就一做8年」。<br>志偉笑言，當年胸無大志，無想過運動員可以是一份職業，「我最記得有次返瀝源邨，見到阿寶，佢話用9千幾蚊買咗架單車，我嗰時唔知專業單車好貴，仲問佢：咁貴，你儍咗呀？」出名酷的阿寶，在這個健談大哥哥眼中，是慢熱大男生。「後來搬走咗，就好少聯絡」。由廚房走出來，騎上單車的阿寶，在頂尖賽事奔馳；醉心桌球的他，則邊做廚房邊篤波，篤出香港。<br>「有時會喺報紙睇到佢嘅消息，不過始終冇主動再聯絡」。兩個屋邨仔，走截然不同的路，失聯多年，直至2002年釜山亞運，兩個人在選手村重遇，人生走了一圈，最難忘的，還是瀝源邨那塊波地，還有那個讓他午夜做過不少好夢的噴水池。「冇呢度就冇今日嘅我」。長年在外比賽的志偉笑着說。</p></body></html>