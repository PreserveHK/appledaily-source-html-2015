<html><header><meta charset="utf-8"><title>政壹花生友：五區議席增減有陰謀？ - 花生友</title></header><body><h1>政壹花生友：<br>五區議席增減有陰謀？ - 花生友</h1><p>2017年特首選舉方案可唔可以食糊？至今尚係未知數，但幾場撬票會，令政圈風雲色變。點知與此同時，有傳媒報道下屆立法會議席分佈有改動，港島會7席減1席至6席，九龍西就會加1席去到6席。點解政府突然有此改動？有花生友話打死唔信係益泛民，但亦有口痕友話，建議為民協度身訂做。</p><p>向民協賣大包</p><p>為乜政府咁大隻蛤乸隨街跳，向民協賣大包？呢位口痕友話喎，𠵱家政府想喺政改方案撬民主派票吖嘛，而上屆民協譚國僑得票排第6，令民協緣盡九龍西，今次若然加番一個位，仲唔係向民協馮檢基送上橄欖枝，藉此誘使阿基政改袋住先？<br>花生友對呢番用加議席撬票嘅意見，都唔敢落重注，事關增減議席對各大政黨牽一髮動全身，唔會為張票去郁啩？花生友覺得，加1席後更多泛民參選搶票，如果建制派配票得宜，可能將新增1席袋住先。<br>港島區減1席後，唔少人覺得上屆最後一個入局嘅工聯會王國興最有危機。都係嗰句啦，泛民喺雨傘運動後新興政團眾多，而得票未必有增長，若個個落晒場，或者係明益對家。至於離島或由新西撥入港島區，有人話攞到唔少離島飛嘅民建聯陳恒鑌肯定覺得唔方便，花生友問過佢，佢話冇問題，唔知風從哪裏來。<br><br>花生友</p></body></html>