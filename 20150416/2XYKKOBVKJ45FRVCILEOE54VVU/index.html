<html><header><meta charset="utf-8"><title>【add】紅人主場：王菀之　新丁大時代</title></header><body><h1>【add】<br>紅人主場：王菀之　新丁大時代</h1><p>在娛樂圈生存要多才多藝瓣瓣掂才能脫穎而出，王菀之(Ivana)做了十年創作女歌手，今年三十五歲成為影圈新貴，憑《金雞SSS》令人刮目相看，充滿喜劇感的演繹一反才女歌手形象，拋得開包袱，殺出一條金像獎康莊大道，突破自我再做新丁永不太遲。<br><br>撰文及造型：趙潔恆<br>攝影：周樂恒<br>化妝：Janice Tao of ZING The Makeup School<br>髮型：Zing Wong of Hair Culture</p><p>王菀之參加樂壇頒獎禮經驗豐富，但即將於周日（19日）舉行的第34屆香港電影金像獎頒獎禮，Ivana卻是以新人身份出席，破紀錄個人獨佔五個提名包括最佳女配角、三項最佳新演員及最佳原創電影歌曲，Ivana直認心情緊張：「好似行紅地毯，有記者問我會同邊個行，我冇諗過喎，乜行紅地毯要搵人一齊行嘅咩？去樂壇頒獎禮我都會着得creative啲，因為我係創作歌手，但係電影頒獎禮好grand呀！晚裝要好靚呀，要身材好先着得到，多咗呢啲要考慮嘅事。」</p><p>笑出個未來</p><p>曾經被劉偉強賞識邀拍《愛君如夢》，但Ivana當年信心不足婉拒了演出，後來她又因為聲帶不適放棄了接拍《春嬌與志明》，一次又一次與電影擦身而過，卻注定成就Ivana今年的大熱聲勢，特別在《金雞SSS》內的表現備受讚賞，她也覺得最佳新演員三項提名中，《金》片的機會較大：「反差係最大，impact又好大，以呢個角色去認識電影，係一個好刺激嘅旅程去開展我嘅電影生涯。」去年一口氣演出三部電影，發揮搞笑天份，Ivana擔正今年中上映的新片《沒女神探》也是喜劇，於片內扮𡃁模，她卻從來意識不到原來自己有幽默感，「我唔識畀自己幾多分幽默感，不過從身邊人嘅反應，佢哋都覺得我係幾搞笑，我諗自己天生係咁嘅節奏係好好笑啩 。」至於是否朝喜劇演員方向發展，Ivana笑笑口謂：「我都等緊唔係拍喜劇嘅導演搵我，不過拍喜劇真係好開心，拍嘅時候笑一輪先，最大意義係同觀眾一齊睇番自己有份做嘅的戲，見到佢哋打從心底笑出嚟，覺得自己做咗件有意思嘅事。」</p><p>克服捱通宵</p><p>Ivana做慣歌手，但初初拍電影做演員這份工也要時間適應，而年紀竟然係大敵，「後生嗰時作歌專喺凌晨先創作到，點知𠵱家一拍通宵發現自己身體同精神都handle唔到。」曾演過舞台劇，記對白有經驗應該少一點NG，Ivana卻謂：「舞台劇係會花幾個月去排練走位同劇本，係會訓練到冇咁panic，但拍戲臨場要兼顧嘅嘢好多，都會NG，拍《12金鴨》試過有場戲一路笑到停唔到，要鄒凱光喝住：『笑夠未！』先全部人停落嚟。」問到Ivana想跟哪位演員或導演合作，冷不防她又發揮想像力放笑彈：「一定要同張敬軒拍套戲，就叫做《棟篤喊》，要千方百計搞喊對方嘅，笑到喊嘅。」</p><p>【畫畫傳情】</p><p>王菀之與「Figure王」男友蘇卓航（Eric So）感情穩定，經常在微博流露戀愛中的蛛絲馬迹，拍攝當日她穿上的手繪公仔tee，也是二人的crossover，Eric更稱她的畫是後現代彈跳前進式畫風，「連小克都好欣賞我嘅畫，有日我的起心肝想學畫，佢哋猛叫我唔好，保留番呢種畫風。」於她口中稱為大師的男友面前，Ivana與一般女孩子一樣愛撒嬌：「梗係嗲啦，咁都有認真嘅時候啦，最緊要就係互相尊重就自然少磨擦。」</p><p>更多精采時尚內容，盡在 http://add.appledaily.com。 </p></body></html>