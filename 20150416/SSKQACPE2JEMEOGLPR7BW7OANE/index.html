<html><header><meta charset="utf-8"><title>善用信用卡迎新優惠儲里數</title></header><body><h1>善用信用卡迎新優惠儲里數</h1><p>【達人教路】<br>邊消費邊儲分，是獲得飛行里數的精髓。有飛行里數達人教路，要儲得多儲得快，必先要善用信用卡迎新優惠贈送的里數，平日簽賬要集中幾張「主力卡」，確認信用卡積分兌換比例及使用期限；又提醒將登機證放上網「呃Like」前要遮蓋里數戶口號碼，以免外洩招致損失。<br>Fly For Miles博客小斯精通飛行里數計算方法，經常於網上撰文教人儲分。他表示，最快獲得大量里數方法是信用卡的迎新優惠，「只要你消費夠，即刻送幾千分畀你」，最適宜在新居入伙等有大筆支出時候使用，「拎完就Cut咗佢，等一年後又可以再申請」，同時間可以申請多張。<br>平日消費時，小斯建議選定幾張卡作為「主力卡」，「最好就係積分換里數唔收手續費，睇清楚積分有效期同埋兌換比例，唔用住就拖住先，最後先轉做里數」。他指飛行里數有使用限期，盡量延長方可最大優惠。<br></p><p>360日前訂票換領
</p><p>至於里數兌換方面，小斯指首選一定是換機票，否則首選各商店的現金券，「換其他禮物一定唔抵，要換嘅點解唔用信用卡分換，仲唔使俾佢（飛行里數公司）食差價」。換免費機票有限額，最好是在360日前最早訂票日換領，「好似搶iPhone咁，遲咗就冇」。<br>近日發生多宗盜取飛行里數案件，小斯指由於換領系統較簡陋，只需姓名、電話號碼、賬戶號碼及電郵即可兌換，「下次將Boarding Pass或者機票放上網同朋友Share前，記得遮晒個人資料，特別係個里數戶口number」。<br>■記者佘錦洪</p></body></html>