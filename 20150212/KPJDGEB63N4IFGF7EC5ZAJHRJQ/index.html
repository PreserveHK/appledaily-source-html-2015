<html><header><meta charset="utf-8"><title>夫唱婦隨打理台北新店蔣雅文：兩年後生B</title></header><body><h1>夫唱婦隨打理台北新店<br>蔣雅文：兩年後生B</h1><p>【台北直擊】前英皇組合3T成員蔣雅文（Mandy）轉戰台灣搞生意，今年元旦日更下嫁鬍鬚拍檔「翻版曾俊華」朱經雄，兩公婆合力打造的時裝精品店Ferment Store，昨日於台北大同區再開分店，Mandy夫妻檔在店舖打點，事事親力親為。<br>離開香港娛樂圈多年的Mandy，昨日以老闆娘身份在新店接受本報訪問，她說：「店名係發酵嘅意思，因為老公負責男裝，自己負責女裝，兩樣互相融合，開店之後同老公嘅感情更鞏固，最初自己唔夠自信，好在有老公幫忙，希望兩、三年回本，前景明朗會繼續，如果唔理想就轉行。」店舖面積有二千呎，位於一棟舊樓內，他們花了半年時間翻新，以售台灣設計的男女裝為主，Mandy都有設計衫和精品出售，價錢中等，昨首日營業不乏熟客光顧。</p><p>「好在老公好諒解我」</p><p>之前Mandy自爆患了多囊卵巢綜合症，最嚴重時出現爛面似漢堡扒，昨日見她的皮膚狀態不錯，似康復得七七八八，Mandy說：「之前自己太工作狂，物極必反，返咗花蓮休息，𠵱家取中庸之道，小心啲唔可以過勞，呢個病好影響心情，好在老公好諒解我，搵到生活平衡點，以前一個人打拼，𠵱家兩公婆就事半功倍，一齊建立大家嘅將來。」<br>對於這個病可能影響生小孩，Mandy說：「老公鍾意小朋友，醫生話兩年後先可以生BB，本來諗住今年年底生，𠵱家調理身體先。」問情人節怎慶祝？她笑說：「兩個都唔浪漫，可能工作中度過。」<br>採訪：顏英儀</p></body></html>