<html><header><meta charset="utf-8"><title>馮仁昭四圍超：千嬅湊細路MV剪出眼淚 - 馮仁昭</title></header><body><h1>馮仁昭四圍超：千嬅湊細路<br>MV剪出眼淚 - 馮仁昭</h1><p>楊千嬅同古天樂主演嘅《五個小孩的校長》喺下月十九日上映，呢套戲最大賣點係有五個天真爛漫嘅小朋友參與演出，睇過試片嘅人都話呢五個小孩演技好又可愛，唔知監製陳木勝去邊度搵到咁多個咁有演戲天份嘅細路出嚟，唔怪得千嬅同古仔都話有幾場同班細路拍離別嘅對手戲時，俾佢哋搞喊晒。千嬅噚日話：「班小朋友真係演得好自然逼真，見到佢哋喊到咁淒涼，唔好話我忍唔住喊，連平時嘅Mr.Cool（古仔）都忍唔到喪喊啦！」<br>噚日電影公司仲發放咗戲中一首大合唱嘅《友誼萬歲》MV，千嬅重唱二○一五新版本，條MV剪咗唔少戲中嘅感人場面，而五個小孩嘅家長包括姜皓文、劉玉翠、吳浣儀同吳耀漢等一班好戲之人，也會喺MV中出現。</p><p>感情戲令人動容</p><p>呢部以真人真事改編嘅戲，係講一位有二十幾年幼兒教育經驗嘅老師呂麗紅喺元岡幼稚園面臨執笠，竟然以四千五百元月薪接任只剩五名學生嘅幼稚園校長一職，仲要兼任埋老師同清潔阿姐工作。經過佢努力，間學校竟然可以起死回生，而期間佢同班學生互動嘅感情戲都幾感人，觀眾可能要帶定紙巾入場。<br>撰文：馮仁昭</p></body></html>