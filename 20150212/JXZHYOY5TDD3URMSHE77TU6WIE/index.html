<html><header><meta charset="utf-8"><title>【add】紅人主場：關於周慧敏的47個問題</title></header><body><h1>【add】<br>紅人主場：關於周慧敏的47個問題</h1><p>時尚界去年最有趣短片話題，非《Vogue》上月推出的「73 Questions」莫屬，訪問以快問快答的形式，向碧咸、Anna Wintour及一眾荷李活女星狂問七十三條問題（當然有綵排過），從中了解她／他的品味、取向。養尊處優的「玉女掌門人」周慧敏（Vivian），近期為福音碟出動宣傳，凍齡不老的Vivian今年四十七歲，我們向她問了四十七個問題，宗教、福音以外，屬於周慧敏的一些小事。<br><br>撰文：林妙萍<br>攝影：周樂恆<br>造型：顏英儀<br>髮型：Gricha<br>化妝：Abby of HAiR</p><p>1. 今朝幾點起身？</p><p>十一點。</p><p>2. 早餐食咗乜嘢？</p><p>咖啡卷。</p><p>3. 如果可以令一個人信教，會係？</p><p>古巨基！</p><p>4. 福音碟中最感動嘅歌？</p><p>《A LOVE LIKE THIS》。</p><p>5. 用三個字定義「玉女」</p><p>三個字……自愛，仲有兩個字，溫婉、正氣。</p><p>6. 最怕人叫你嘅稱呼係？</p><p>最怕，唔……女神。</p><p>7. 如果可以活喺過去，你想生喺邊個年代？</p><p>我媽咪嘅年代。</p><p>8. 二○一五年最怕嘅一件事？</p><p>病。</p><p>9. 重聽自己邊一首歌會起雞皮？</p><p>《最愛》。</p><p>10. 人生至今最大成就</p><p>可以成為神嘅僕人。</p><p>11. 衣櫃內最舊一件衫？</p><p>我老公（倪震）以前送畀我嘅一件冷衫，好cute嘅冷衫，到今年都仲有着，係七彩嘅。</p><p>12. 五官最唔滿意地方？</p><p>冇，全部都係阿媽送嘅，即使唔係太美觀，都滿意！</p><p>13. 最滿意？</p><p>眼睛。</p><p>14. 如果唔住香港，會住邊一個城市？</p><p>溫哥華。</p><p>15. 畀你一種超能力，會係……</p><p>醫治能力。</p><p>16. 一個字形容倪震</p><p>四A！</p><p>17. 點解？</p><p>因為佢係好爸爸、好老公、好兒子同好老闆。</p><p>18. 一個字形容古巨基</p><p>蝙蝠俠。</p><p>19. 點解？</p><p>因為佢平時好靜，但變身之後可以好惡。</p><p>20. G.E.M.定王菀之</p><p>唔……王菀之！因為我同Ivana合作過，一定揀佢；第二係，因為我唔識G.E.M.，但我對佢都有興趣。</p><p>21. 想去但未去嘅國家</p><p>印度。</p><p>22. 聖經中最愛金句</p><p>We love because he first love us.</p><p>23. 噚晚嘅晚餐</p><p>等我諗下先……越南粉卷。</p><p>24. 火燭逃生時，只可以拎一樣嘢</p><p>手機。</p><p>25. 每次聽都會想喊嘅一句話</p><p>冇喎！</p><p>26. 你覺得一九八五年新秀，自己應該拎第幾名？</p><p>唔應該有名次，點解？因為唔得囉。</p><p>27. 《等一個人咖啡》等人，還是被等？</p><p>被等。</p><p>28. 有冇睇過《100毛》？</p><p>冇。</p><p>29. 點名一個你眼中嘅玉女明星</p><p>周慧敏，唔好煩，自己認咗佢算數，唔好麻煩人哋。</p><p>30. 死前想完成的一件事</p><p>無可能㗎喎，我想自己化嗰個妝（死人妝）。</p><p>31. 日出還是日落</p><p>日出。</p><p>32. 想同黎智英講的一句說話</p><p>多謝你咁錫我老爺（倪匡）！</p><p>33. 你係咪一個慳妹？</p><p>唔係！</p><p>34. 有乜嘢事可以令你剪短頭髮？</p><p>隨時都得㗎，只係髮型師阻止我。</p><p>35. 上星期買過嘅一件衫</p><p>係一條網購嘅白色裙，買完之後，佢哋話似護士裙……</p><p>36. 𠵱家睇緊乜嘢書？</p><p>聖經。</p><p>37. 咩食物可以令你瘦？</p><p>平日如果我只係食菜加魚，係會令我好快瘦。</p><p>38. 有邊一個角色想重演？</p><p>冇。</p><p>39. 女人唔能夠做嘅一件事</p><p>壞女人！</p><p>40. 至今有成功感嘅一件事</p><p>好開心，做完《HIM》專輯。</p><p>41. 最幸福嘅年份</p><p>二○一五啦，𠵱家。</p><p>42. 有冇試過一Ｑ清袋？</p><p>有，試過兩次。</p><p>43. 作詩難，還是畫畫難？</p><p>詩難啲。</p><p>44. 生細路還是出多一張碟？</p><p>出多一張碟，唔想生小孩！</p><p>45. 上一次同倪震嘈交係幾時？</p><p>太耐喇，耐到記唔起，真係好少嘈交。</p><p>46. 怕不怕「五十歲」呢這個字？</p><p>一啲都唔怕，因為就快到喇。</p><p>47. 最後一題，凍齡還是優雅老去？</p><p>優雅老去，因為凍齡太可怕喇。</p><p>九七後的首張專輯</p><p>能令周慧敏事隔十七年再出一張新唱片，自己監製、作曲、作詞、唱片概念，《HIM》專輯全部由她親力親為，只因是信仰力量。「我都冇諗過會十幾年後再出碟，信仰係我最大嘅動力去做，令我願意行出自己嘅comfort zone去做。」她在二○○九年接觸基督教，翌年受洗，信教後令她價值觀大改變，影響身邊人，連九十一歲母親，也在她的見證下受洗。她希望以流行曲的曲式，融入福音道理傳道，「我好熟悉流行音樂，音樂嘅感染力很強，再加上語言，係非常powerful。以往我係好專注去做歌手嗰part就OK，成張碟係造就個歌手本人。但做呢張碟，個名係《HIM》，好明顯我唔係主角，兼顧的工作，heavy好多。」</p><p>更多精采時尚內容，盡在 http://add.appledaily.com。 </p></body></html>