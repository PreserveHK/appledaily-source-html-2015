<html><header><meta charset="utf-8"><title>一山不能藏二灰！灰色神獸撕毀銀紙？</title></header><body><h1>一山不能藏二灰！<br>灰色神獸撕毀銀紙？</h1><p>今期重頭戲經典一哩賽，唔使講都知焦點係一對灰馬苗廐「和順超影」同高廐「大印銀紙」大對決，究竟邊隻強啲？日前高伯新接受訪問，指現階段嚟講南半球嘅對手，普遍比北半球嘅「大印銀紙」大半歲，會更加強壯同成熟，似乎高伯新嘅奪標信心唔太強。<br>其實按牌面睇，灰色神獸「和順超影」嘅爭勝條件的確更勝一籌，一來比「大印銀紙」高23分，平磅角逐「大印銀紙」淨係蝕磅都蝕到暈，其次「和順超影」上仗雖然只得季軍，但頭二馬「隨心隨意」、「桃花心」之後合共三次上陣，都喺年長馬級際賽上名，「桃花心」更係香港瓶季軍，足見「和順超影」有幾厲害！<br>至於「大印銀紙」，冇錯上次輸在排外檔，全程外疊蝕位無數，否則唔止跑第三，但要留意當日頭二馬「火紅人」、「得盛」都比「大印銀紙」孭多十幾磅，「大印銀紙」實際表現其實唔算好勁。<br>講到尾「大印銀紙」在港只贏過一場三班賽，亞軍「包裝奔馳」只係四班頭馬之餘，嗰場更曾受阻。何況雷神一早揀定「和順超影」而唔騎大摩三隻，邊隻先係擂台躉，不言而喻啦！</p></body></html>