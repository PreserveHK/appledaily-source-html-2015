<html><header><meta charset="utf-8"><title>求驗客手記：踢走「天使」銀彈ready紅魔瞄準 卡尼 巴利</title></header><body><h1>求驗客手記：<br>踢走「天使」銀彈ready<br>紅魔瞄準 卡尼 巴利</h1><p>仲有唔夠兩個月，轉會窗又重開喇！下季好大機會重返歐聯戰場嘅英超班霸曼聯，嚟緊會有咩超級球星加盟，繼續成為全球焦點，而紅魔行政總裁活華特就話，今個轉會窗會繼續大手入貨，而頭號目標係熱刺射手哈利卡尼，更豪言準備好4,500萬鎊（約5.5億港元），認真有霸氣！</p><p>買完迪比唔夠喉</p><p>曼聯啱啱由荷甲勁旅燕豪芬以2,500萬鎊（約3億港元）簽入荷蘭國腳迪比，呢位21歲翼鋒就話希望幫紅魔鬼盡攬所有錦標，迪比咁識講嘢，相信唔少「魔粉」對呢位超新星都好期待。搞掂咗迪比之後，盛傳領隊雲高爾嘅主要收購目標，係今季喺熱刺踢到識飛嘅射手哈尼卡利，而且經已準備以4,500萬鎊將佢羅致。<br>21歲嘅哈尼卡利今季喺各項賽事射入30球，係自連尼加之後，熱刺陣中首位一季內有30個士哥嘅球員。雖然卡利喺二月先同熱刺簽咗五年半合約，不過雲高爾仍然希望將呢位早前贏得英格蘭職業球員聯會（PFA）最佳年輕球員獎嘅射手收歸旗下，進一步增強球隊鋒力。</p><p>除咗卡利，紅魔今夏嘅另一重點收購目標就係皇馬球星加里夫巴利。有指曼聯將會放棄箭頭尹佩斯，同上年夏天以破英國轉會費紀錄加盟嘅阿根廷翼鋒迪馬利亞，去換取加里夫巴利嘅來投。據英國《鏡報》報道，紅魔對巴利一直相當有興趣，為騰出等佢加盟嘅空間，球會願意出售RVP同去夏以5,790萬鎊來投嘅「天使」，咁就可以慳番50萬鎊周薪，有助爭取「一億男」加盟。<br></p><p>「一億男」皇馬失意</p><p>我求大俠就認為巴利近期表現失色，仲成為皇馬球迷針對目標，或者會促成佢考慮把握機會轉投紅魔；呢位威爾斯翼鋒爆發力強，而且之前喺熱刺效力咗六個球季，一早適應英超嘅踢法，如果下季真係成功入「魔」，作用肯定比今季越踢越沉嘅迪馬利亞大好多。<br>另外，多蒙特守將曉姆斯、修咸頓翼衞尼達利基尼同摩納哥中場干度比亞等等，盛傳都係曼聯嘅收購目標。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>