<html><header><meta charset="utf-8"><title>隔牆有耳：吳光正當年想改革公院 - 李八方</title></header><body><h1>隔牆有耳：<br>吳光正當年想改革公院 - 李八方</h1><p>今年68歲嘅吳光正退休，噚日最後一次以九倉主席身份出席股東會，會後講政治多過講生意經。吳光正以前係公職王，例如1995至2000年就做過醫管局主席，佢噚日就透露當年接受呢個職位，係有個人原因，因為佢1980年曾去過公立醫院，對公立醫院好反感，所以想幫手搞改革喎。佢話當年有一個周日去粉嶺打波，點知爸爸突然中風，雖然當時父親家住半山，但因為call白車，送咗去瑪麗。佢話係人生第一次去公立醫院，經歷好恐怖，走廊擺滿病床，有事想問人又冇人應、冇人理。最後爸爸中風三日後就離世，呢個經驗一直令佢耿耿於懷。<br>吳光正將3,000億上市公司王國交畀年僅36歲嘅阿仔吳宗權接捧，要留待公司同事、市場和街外人評價，「你哋畀幾多分，就係幾多分」。</p></body></html>