<html><header><meta charset="utf-8"><title>好運馬主 - 左丁山</title></header><body><h1>好運馬主 - 左丁山</h1><p>馬主N來電約食飯，講明由馬主Y請客，地點就係威靈頓街74號。呢度有間乜嘢餐廳，馬主N開古，就係左丁山提過嘅「大官廳」，哦，好易去啫，呢間新開張嘅食肆大概還是冇乜人識，唔駛預訂，行入去就有位，不過馬主Y原來與「大官廳」幕後老闆好熟，一齊養馬嘅㖭，就係兩隻惡馬「文藝復興」與「點解」吖嘛。故此一行入去，特別好招呼，馬主Y已經訂好枱等候。<br>馬主Y非常好馬運，前季有隻馬本來要上機運嚟香港，點知上機前有小意外，要留在澳洲養傷，為趕「死線」，急忙另購一隻PPG自購新馬頂上，由馬主N介紹，穿針引線，以十分廉宜價錢買入一隻外貌不揚，一位本地練馬師一睇就唔鍾意嘅Towkay馬仔，來港之後擺入一個外籍練馬師馬房，呢位練馬師一見隻馬就唔開胃，話隻馬冇潛質，又細隻兼輕磅（只得九百幾磅），跑咗一兩場就叫馬主Y將隻馬退役，買過另一匹高價馬替補。馬主Y唔肯，季末就轉倉，轉到練馬師S個倉，哈，居然如神話故事，由上季至今，隻馬連出十一場都收獎金，贏咗四場頭馬，總獎金已過二百三十萬元，跑沙田得、跑快活谷1650米更掂，已經升到上第三班。養馬唔係個個有資格有運氣養到一隻「步步友」嘅，普通馬主如馬主Y咁已經好運到極，全家開心。<br>馬主Y隻馬今季變成咗係馬會提款機，出親都有支票收，故此日雖只三人吃午飯，還是吃齊「大官廳」推介名菜木瓜雪蛤炖湯、焗蟹蓋、匈牙利黑毛豬叉燒、鵝肝片皮鴨，甜品係沖繩黑糖薑茶湯丸，除片皮鴨外，味味精彩。<br>食得咁飽，飯後特登行一個大圈，搵路行，行經大道中過咗Zara見到一個大招牌Intimissimi，係乜嘢產品呢？即刻醒起5月10日之「金融時報」Lunch with FT，係訪問呢隻牌子嘅大老闆。老闆叫做Sandro Veronesi意大利維羅娜市人，今年55歲，福布斯富豪榜指佢有20億美元身家。佢在1984年搵到第一份工，負責賣女人絲襪，後來自立門戶，成立Calzedonia，由小開始，一路擴張至成為2014年營業額達到18億美元嘅絲襪、棉襪、泳衣、女士內衣嘅大集團，Intimissimi就係旗下牌子之一。生意做到咁大，咪好唔得閒？非也，Veronesi對FT講，佢每日工作8小時，每星期工作5天，放假放到足，佢嘅集團僱員之中，84%係女士，59%年紀低於30歲。點解請咁多女士？有兩大理由，Veronesi先生話，男人老咗，一係變得更聰明，一係變得更笨，女士有更大能量（energy），其次佢嘅集團專售女士產品，女士更加明白市場需要！</p></body></html>