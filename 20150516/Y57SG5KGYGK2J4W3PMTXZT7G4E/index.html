<html><header><meta charset="utf-8"><title>【我主場】夏雨、鮑起靜帝后攻城計</title></header><body><h1>【我主場】夏雨、鮑起靜帝后攻城計</h1><p>演員離巢無綫不再是新鮮事，為了「補血」，無綫暗地裏向影后級人馬、亞視舊將鮑起靜招手，65歲的鮑姐只求好劇本，最後選了被政府拒發免費電視牌的港視，與08年奪得視帝、現年69歲的夏雨合作新劇《歲月樓情》。兩位好戲之人首度聯手，夏雨豪言：「如果王維基攞到牌，我哋呢部劇同無綫任何一套劇嚟比都唔會輸！」<br>撰文：嵐山</p><p>無綫（TVB）和電盈旗下的香港電視娛樂（nowTV）均獲發12年免費電視牌照，電視大戰蓄勢待發。有實力、具潛質的演員不愁無出路，李司棋和何傲兒相繼約滿離巢，不簽死一間電視台似乎已成大趨勢。夏雨和鮑起靜同樣是自由身演員，早前為港視合作演出新劇《歲月樓情》，日前在尖沙嘴受訪，夏雨笑謂：「一個亞視、一個無綫，諗唔到港視喜相逢。」<br>鮑姐於3年前離開服務33年的亞洲電視，但亞視自王征接手後甚少開劇，鮑姐說：「最後一部喺亞視拍嘅劇叫《香港GoGoGo》，都係2010年嘅事，所以我好餓電視劇，接到呢部好開心。」問無綫有沒有邀請合作？鮑姐有點尷尬說：「有嘅，但又覺得冇乜好機會啱到。」夏雨搶說：「無綫好難簽到呢啲人，吸引佢嘅唔係錢，無綫畀得幾多吖？無綫天王巨星都唔及大陸一個二、三線（演員），十幾萬蚊一集，你搵得鮑姐，吸引佢嘅係畀好角色，一年簽一部都簽呀。」鮑姐點頭認同：「都係，每個演員都希望遇到好劇本同好導演。」既然無綫求才若渴，那夏雨可有想過「愛回家」？他陰陰嘴笑說：「我走咗兩、三年啫，但我喺TVB一啲都冇唔開心，都苦苦……挽留咗我好多次，我話不如我出去試吓啦。」</p><p>豪言對撼一定贏</p><p>歸根究柢，無綫近年劇集質素屢被批評乏味欠新意，黃金時段的劇集要靠外購劇《武則天》撐場，但又保守用CG封胸；即使是由汪明荃和劉松仁擔正的《華麗轉身》，收視和口碑亦只屬一般。<br>難怪夏雨大膽向《華》劇挑機：「我肯定嚟講，如果王維基攞到牌，我哋呢部劇同無綫任何一套劇嚟比都唔會輸！就同《華麗轉身》比啦，如果大家都係用大氣電波，8點半播，睇吓收視幾點，咁就最公道。」對亞視不接受王維基買時段播劇，夏雨直言感失望：「點擊實蝕底㗎，所以我發夢都諗住聽日要去亞視宣傳，即使亞視係先天不足，零收視都得㗎喎，因為我哋呢部劇講係獅子山下情懷，一定入屋。」鮑姐則說：「有少少可惜啦，𠵱家亞視情況係幾危急，可以維持到幾多個月都唔知嘛。」<br></p><p>夏雨和鮑姐對港視劇有讚無彈，鮑姐表示有追看《導火新聞線》，夏雨分析箇中原因：「有錢有時間就有好製作，當初王維基扯咗無綫好多精英出嚟，八個總導演，個個要交題材劇本上去。佢哋有一個自由創作同搏殺嘅心，會唔會衰畀自己睇先？但無綫係一個大機構，工廠嚟嘅，今年要製作乜嘢係定咗，唔係你監製話想拍乜就乜。所以王維基拍到啲乜片出嚟，大家有目共睹，啲觀眾唔係儍㗎嘛！」<br>場地：THE AIR at The ONE<br>服裝：Marina Rinaldi（鮑起靜）</p><p>【率先睇】</p><p>第5集</p><p>《歲月樓情》今集講述冠雄（黃日華飾）和浩昌為兄弟日南孭上三百萬債務，日南自責累街坊。而蔡蓉（鮑起靜飾）看得出嘉莉（唐寧飾）對冠雄有意思，擔心嘉莉會破壞冠雄的家庭。</p><p>第6集</p><p>成叔（夏雨飾）在家吃湯圓竟塞住咽喉，差點冇命！意外令嘉莉明白要珍惜眼前人，鼓起勇氣向冠雄示愛，但被蔡蓉及時阻止。</p></body></html>