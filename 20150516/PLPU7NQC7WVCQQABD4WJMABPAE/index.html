<html><header><meta charset="utf-8"><title>低調拖手逛老銅BabyJohn拖金毛妻雪糕兩份嗒</title></header><body><h1>低調拖手逛老銅<br>BabyJohn拖金毛妻雪糕兩份嗒</h1><p>【銅鑼灣】銅鑼灣果然是情侶的拍拖聖地，前日傍晚約5時許，蔡瀚億（BabyJohn）和老婆Donut拖手現身利園商場，由於是放工時間，人潮湧現，做了人夫的BabyJohn表現低調，刻意戴上口罩遮樣掩人耳目。不過，染了一頭啡金髮的Donut戴草帽襯背心裙，由於打扮搶眼引人注意，間接曝露了老公的行蹤。<br>當時BabyJohn獨個兒到樓下的櫃員機撳錢，老婆就留在商場發吽哣等老公，之後兩人拖手去甜品店嘆雪糕，BabyJohn因要進食才肯除下口罩，前年5月秘婚的他們還一杯雪糕兩份食，邊食邊頭貼頭傾偈表現煙韌，Donut還不時望着老公甜笑，雖然結婚已經2年，仍然仿似新婚甜蜜蜜。</p><p>應昌佑呆等太座鳩嗚</p><p>那一餐由BabyJohn負責埋單，之後兩人十指緊扣到便利店，原來老婆食完雪糕覺得口渴，他去買支水給老婆，還開埋樽蓋給老婆方便飲用，十分體貼。</p><p>至於另一對結婚3年的夫婦應昌佑和老婆Mandy，於2時許同樣現身利園商場，他們帶同1歲大的兒子應嘉軒到BB樓層鳩嗚，當時老婆忙於揀BB鞋，應昌佑就坐埋一邊玩手機，其間老婆揀了一對鞋給兒子試着，但最後都揀不合心水空手而回，一家三口離開商場返家。應昌佑和老婆全程沒拖手表現似老夫老妻，不似BabyJohn夫婦般煙韌。<br>採訪、攝影：畢紹基</p></body></html>