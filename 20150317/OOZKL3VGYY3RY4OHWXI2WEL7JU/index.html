<html><header><meta charset="utf-8"><title>一周三件：銘源瓣瓣好景 - 錢雋</title></header><body><h1>一周三件：銘源瓣瓣好景 - 錢雋</h1><p>銘源醫療（233）由二○一三年全年大出血十億元，去到去年上半年大賺五億元，喺嚟緊全年成績單，有得博盈喜之餘，主打瓣數，又食正勁好前景嘅醫療市場，掂過碌蔗。銘源主打檢測癌腫瘤嘅蛋白芯片、HPV病毒診斷試劑盒，同癌症標靶治療。去年上半年，銘源盈利大幅增長二十二倍，去到5.1億元，就快派二○一四年成績單，就算以呢條數入賬，已經有盈喜，PE得兩倍。</p><p>估值平絕同業</p><p>銘源五億元盈利主要係受惠一項已撇銷應收款回撥，但要咁睇，隨住款項回收，銘源去到上年六月嘅現金高達6.6億元，減埋借款2億元，淨現金仍高達4.6億元，超級銀彈博有甜品派送，兼絕對有利集團東征西討。尤其銘源前兩瓣業務，好關係到醫療保障、保險，同生活水平，自我保健意識提高。據統計，祖國去到二○一三年合資格參與基本醫療保險制度人數上到5.7億人，係二○○○年時十三倍，又城鎮人口所佔全國人口比例，上到53.7%，潛在客戶增加，就係優勢。<br>又根據國際癌症研究署預測，祖國癌症人數，會由二○○三年時三百零六萬人，大增63%，到二○二○年時四百萬人。另統計數字，北京喺呢十年間，肺癌發病率係增加咗43%，空氣、食物、水源污染，加埋都市人唔健康習慣，全部都係誘因。銘源標靶治療，亦食到應一應。<br>祖國有搞靶向醫療嘅恒瑞醫藥，一年升咗四成，市值高達八百億元，係銘源近十億元市值嘅八十倍，PB家陣8.6倍。又海王生物5.4倍PB、海正藥業2.6倍，銘源喺半年底，現價（0.234元）PB得0.84倍。呢轉博銘源盈喜，跟手博主打瓣數好前景，當翻半番到0.34元計，PB先上到1.2倍，比起上邊最平嘅海正藥業，講緊仲有五成過外折讓。<br><br>錢雋<br>細價股專家<br>本欄逢周二、三、五刊出</p></body></html>