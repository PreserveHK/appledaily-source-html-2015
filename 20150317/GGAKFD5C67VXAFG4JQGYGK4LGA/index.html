<html><header><meta charset="utf-8"><title>中環在線：一早減糖　飲可樂會飲Zero陳家強最想減卡路里 - 李華華</title></header><body><h1>中環在線：一早減糖　飲可樂會飲Zero<br>陳家強最想減卡路里 - 李華華</h1><p>政府新近成立一個名字水蛇春咁長又騎呢嘅「降低食物中鹽和糖委員會」，仲搵來出名飲食健康嘅行政會議成員陳智思做主席。財經事務及庫務局局長陳家強當然就唔直接評論呢個委員會喇，佢只係好抵死咁話，自己一早減糖，若然有個減卡路里委員會就會想參與喎。</p><p>放假睇《馬丁路德金》</p><p>陳家強確係一早減糖，唔講唔知，佢好鍾意飲可樂，食飯一定要叫罐可樂，佢唔飲普通嗰款，一定係要無糖可樂（Coke Zero），話要減糖。<br>但作為財金官員，「減糖」似乎唔多啱市民口味，所以佢噚日同傳媒茶敍嗰陣都話，冇乜興趣做減鹽糖委員會嘅委員，之但係，如果有個減卡路里委員會，佢就可能考慮參與，隨順幫自己減埋卡路里咁話。<br>其實陳家強嘅身形都算幾弗，起碼見唔到有大肚腩，照計佢食嘢時，都未需要計住各類食物嘅卡路里先食。聞說，佢冇特別做乜嘢運動keep fit，佢嘅主要運動係打高爾夫球，此外，平時都會學財爺曾俊華，走去睇戲輕鬆下。<br>下月復活節，陳家強已經諗定會留港消費，兼且入場睇番場戲。問到佢會唔會睇同香港雨傘運動拉上關係嘅奧斯卡得獎電影《馬丁路德金──夢想之路》，佢好爽快咁話有興趣睇，仲問上畫未，似乎唔多擔心俾人話佢勾結外國勢力，暗撐顏色革命。<br>不過，叫佢學財爺咁，同一班傳媒行家玩selfie（自拍），佢竟然就耍手擰頭，話要留番畀財爺，似係費事東施效顰。<br><br>李華華<br>mailto:LiWaWa@AppleDaily.com</p></body></html>