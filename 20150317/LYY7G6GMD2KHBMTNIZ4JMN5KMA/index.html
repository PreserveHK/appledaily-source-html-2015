<html><header><meta charset="utf-8"><title>面試AIA - 左丁山</title></header><body><h1>面試AIA - 左丁山</h1><p>午飯時碰到半退休專業人士F，問佢有何大計，專業F話：「冇乜噃，仍然留在公司做顧問，每日返工，只不過將好多重要事情都交晒俾啲拍拿做咯，我只在策略問題上俾吓意見，剩餘時間就思量緊如何幫助年青人創業，希望打破地產詛咒。中東、汶萊等國有大量石油儲藏，享受咗多年石油財富，人民不事生產，石油係佢地嘅福蔭，亦係佢地嘅詛咒，西方人就係咁樣講嘅。香港三十幾年來，逢買樓都發，過份借貸者除外，我有好多老友律師會計師每隔三四年就買多一層樓，現在人人身家過億，於是香港人除咗投資地產之外，乜都唔想做，我認為呢樣係地產詛咒。我現在全無財務負擔，俗語講可以印印腳，我想推動一啲志願計劃輔導青年人創業，挑戰未來，迎接新科技！」<br>好彩識咗佢好多年，知道佢並非隨口噏之輩，而係一個有擔當之人，否則會以為佢係一個熱血青年。問佢他日如何揀蟀創業，是否一定要選科技專科畢業人，佢話：「有科技底子當然好，但據我多年聘請員工及公眾服務經驗，我睇人選人最注重三個字母，就係AIA。」友邦保險？唔係呀，問清楚啲，第一個A就係Attitude（態度），畢業生／求職人面試時最緊要態度正確，說話誠懇誠實，識就識，唔識就話唔識，唔好以為可以吹牛過關。專業F有一次面試某君第一次之後，好欣賞，第二次面試就帶佢去高檔餐廳食餐，求職人對專業F態度非常有禮貌，但對侍應就俾面色人地睇，專業F看在心裏，就將此名求職人除名。<br>第二個I就是誠信Integrity，要仄清楚求職人嘅品格，及推薦人（referee）文字所寫之介紹，申請人獲聘請，入職後如在誠信上發生問題，一個不留。<br>第三個A係Ability（能力），新畢業生嘅能力係靠估，但在試用期間可睇得到，有經驗員工則有往績可尋，可以問清楚。專業F話：「假如我滿意申請人之AIA，即使職位唔啱佢，我亦會代佢想辦法或推薦佢俾老友公司，年青人上嚟見工，第一關就係Attitude，態度唔啱嘅話，立即除名，費事嘥時間！」好難話專業F講得有無道理，但佢嘅業績確係令人佩服嘅，佢開業時只在中環邊緣租一間細office，二十幾年後在中環心臟地段甲級商廈租完一層又一層，顯見佢歷年請夥計、揀拍拿確係有眼光，經得起時間考驗㗎。</p></body></html>