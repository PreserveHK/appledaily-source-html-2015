<html><header><meta charset="utf-8"><title>廚師變馬主　要食鋪雙辣</title></header><body><h1>廚師變馬主　要食鋪雙辣</h1><p>所謂行行出狀元，廚師都可以變馬主，好似上季先後勝出嘅兩駒「為食仔」同「搖錢樹」，馬主幟哥黃永幟就係廚師出身。另一位廚師馬主吳創木，養馬運亦唔錯，已退役的「辣得喜」贏過七場。吳創木喺九龍城搞泰國菜館發迹，而佢囝囝吳少庭同靚靚新抱Zoe，最近亦自立門戶，喺中環開咗間泰式燒烤店，每晚開到凌晨方便一啲夜鬼消夜。<br>吳少庭亦有養馬，佢嘅「辣得醒」前季贏三場表現突出，上季就八戰不入三甲，但最後一仗得殿軍只輸條頸，明顯復蘇，究竟隻馬近況點呢？<br>吳少庭說：「我最近去探過『辣得醒』，佢嘅精神比之前好好多，胃口亦佳，成隻馬有番生氣，今季喺五班跑有利，希望可以在首本路程2000米贏番場。」<br>至於吳氏家族另一匹現役愛駒「辣得很」，上季曾經喺1400米擊敗惡馬「縱橫大地」同埋「華恩庭」勝出，公認潛質非凡，點知再出因心律不正常大敗，不過唞暑休息之後，隻馬呢日試大閘，表現有前有後勝出，吳創木表示對「辣得很」今課嘅走勢好滿意，佢話隻馬目前健康狀態俱佳，有信心今季可以攞到好成績喎！</p></body></html>