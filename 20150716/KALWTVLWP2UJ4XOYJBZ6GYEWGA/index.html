<html><header><meta charset="utf-8"><title>食即食麵　勿落全包湯粉到茶餐廳用膳　可要求味精另上</title></header><body><h1>食即食麵　勿落全包湯粉<br>到茶餐廳用膳　可要求味精另上</h1><p>【今日少鹽】<br>【本報訊】到茶記開餐，沙嗲牛肉麵、五香肉丁麵為熱門選擇，要避免硬食「勁鹹」的味精湯，茶餐廳老闆教路，可在落單時要求即食麵的湯粉另上，或要求員工在煮麵時加水溝淡湯底。香口美味的炒粉麵亦是茶餐廳的高鈉陷阱，食客可要求少鹽，廚師在用鹽時會減少三分一，但想食得健康，他推介以浸為主的菜式，如魚湯浸勝瓜、蒜子浸菜等，較清淡少油。 <br>記者：嚴敏慧<br><br>廣發餐廳東主馬健亮表示，即食麵餐可說是最受歡迎餐點之一，每日賣出逾200碗，近年全面使用出前一丁麵，會在烹調時落湯粉，「一貫做法都係一包味粉落一碗麵」。<br>即食麵一向高鈉，根據相關網頁資料，一包麵連湯含1,960毫克鈉，差不多等於世界衞生組織建議鈉攝入量每人每日上限，即不應多於2,000毫克。</p><p>炒粉麵可要求少鹽</p><p>「屋邨人食得濃味啲」，馬健亮指每日售出的200多碗麵，只有約5至6名顧客會要求湯粉另上，反而有顧客認為不夠味，要求雙份湯粉。不論即食麵配上甚麼配料，廚房亦會落足一包湯粉，例如五香肉丁本身已經很濃味，若落足湯粉會更鹹。<br>馬指，顧客可於落單時要求湯粉另上，亦可要求不用味精湯底，餐廳會改用自家製豬骨湯底，若仍覺得太鹹，可以要求廚房加滾水溝淡，或者重新換過一碗。<br>茶餐廳的快餐飯傳統多醬汁，炒麵、炒飯亦是高鈉食物。馬稱，與一般茶餐廳一樣，碟頭飯會預先淋上醬汁，想食得健康些，可要求「汁另上」；至於炒粉麵則可要求少鹽，廚師會落少三分一至一半鹽，「落開半茶匙嘅，就會落四分之一茶匙」。他透露，茶餐廳每月用鹽量約88公斤，近年用量有輕微下跌，相信與多了客人主動要求少鹽有關。<br>為讓顧客能食得健康，他曾尋找健康食材，過去便曾轉用來自加拿大的低鈉腸仔。他指，低鈉腸仔與正常腸仔來貨價相差不多，但烹調上較易燶，「廚師要就一就，最好就烚」。客人反應不錯，只可惜供應商未有再來貨，才被迫用回普通腸仔。<br>廣發餐廳為衞生署有「營」食肆之一，每日會提供蔬果之選及三少之選，例如用脫脂奶和黃薑粉等製成的葡汁四寶蔬菜飯、少油炒的蘋果鮮雜菜粒炒飯等。</p></body></html>