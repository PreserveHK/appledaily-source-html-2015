<html><header><meta charset="utf-8"><title>隔牆有耳：甜笑合照sweet到震暉暉女友fb放閃宣主權 - 李八方</title></header><body><h1>隔牆有耳：甜笑合照sweet到震<br>暉暉女友fb放閃宣主權 - 李八方</h1><p>繼早排前學聯秘書長周澄喺社交網站大晒同台灣男友Charles Cheng嘅恩愛合照後；新一代社運女神、做過學聯副秘書長嘅何潔泓Willis，噚日亦喺facebook投下同男神岑敖暉Lester嘅煙韌合照閃光彈，高調宣示戀情，從佢哋嘅笑容同動態，反映兩人sweet sweet冧到暈。</p><p>月前遭女粉絲喪鬧</p><p>呢對俊男美女其實一齊咗幾個月，最初Willis post過二人對望合照，惹嚟Lester嘅女粉絲不滿，喺社交網站留言喪鬧Willis。<br>八方未知呢件事係咪令到Willis心情低落，因而沉寂咗好一陣子，但係直至噚日，佢似乎已經跳出Lester女粉絲喪鬧嘅陰霾。<br>Willis噚日喺佢嘅fb，post咗佢自己同Lester嘅甜蜜照，相中嘅Lester孭住甜笑嘅Willis，八方隔住張相都感覺到佢哋嘅愛情滿瀉。</p><p>到茶餐廳被人怒睥</p><p>Willis仲寫下標題為「把鬱結道出的勇氣」嘅留言，感謝Lester喺佢嘅陰霾日子中一直在旁，好似「切身地面對茶餐廳兇猛的目光，未吃完就要奪門離去、發燒在診所看醫生，被追出幾個街口罵倒不如看獸醫的情景」等，感激兩人喺最波折嘅年頭遇上，真係睇到八方都覺得好感動。<br>隨住兩人戀情浮面，以前同Lester一齊、hehe慣嘅周永康，怕且都要忍痛「放手」，唔知Lester啲女fans，會唔會放Willis一馬？<br><br>李八方<br>mailto:pf_lee@appledaily.com</p></body></html>