<html><header><meta charset="utf-8"><title>魚樂無窮：德永佳三尖刀夠煞食 - 唐牛</title></header><body><h1>魚樂無窮：德永佳三尖刀夠煞食 - 唐牛</h1><p>今年第一擊載通（062），設目標價20元，周二成功到價，22%利潤袋袋平安，跑贏大市16個百份點，大股東新地（016）上周四以平均價18.968元增持33.6萬股，近年罕見，現價息率仍達4.4厘，防守力高，戰友可斬邊留邊等睇好戲。<br>恒指昨日收報25055點，同今年高位28588點有逾一成距離，牌面睇今年要上番去，難度極高，始終中資含量大。可幸的是，唔少有實力個股靜靜起革命，重新再戰新高。<br>何謂有實力？不外乎三個賣點，業績好、派息高、財政佳。今日推介嘅紡織股德永佳（321），有齊上述優點，包你滿意。<br>「盈利只係增長16%，有幾巴閉呀？」睇真啲，之前三年盈利均錄得倒退，幅度介乎9%至22%，今次重拾增長，大有turnaround之勢，值得畀like！透過關店及控制存貨，零售業務扭虧為盈，成為致勝關鍵，毛利率亦拉高近一個百份點至34.1%。業績亮麗，派息自然更疏爽，中期息及末期息合共0.56元，現價息率6.6厘，派息比率高達100%，比過去兩年74%及98%還要高，賺幾多派幾多，股東有福了。<br>扣除長短債後，手頭淨現金達25億，相當於市值兩成，穩陣指數達十粒星。最新市盈率15倍，升穿今年高位9.15元，相信只係時間問題。<br><br>唐牛<br> https://www.facebook.com/tongcow88 </p></body></html>