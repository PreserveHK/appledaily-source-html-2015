<html><header><meta charset="utf-8"><title>炒友Blog：中交建分段買睇14元 - 邱古奇</title></header><body><h1>炒友Blog：中交建分段買睇14元 - 邱古奇</h1><p>港股昨日先揚後挫，恒指收報25055，跌65點，續作旗形整固，以消化早前的急速反彈。早前低位22836有過半機會是今次跌市的最低位，不過唔會就此踏入升途，點都至少會有一個試底過程，才真正完成調整。<br>小邱以為減息降準陸續有來，股民應該擔心的其實係經濟，次季增長雖然保七，但房地產投資減慢、製造業產能過剩、出口增量有限，全靠股市大升帶動金融業收入增加，現在狂牛病了，第3季靠甚麼來拉動？<br>出口、消費唔掂，A股又食瀉藥，唯一可以倚靠就只有基建，內地基建股反彈後又隨市跌過，估計應該係試底，又係時間分段收集，今次對象係中交建（1800）。<br>中交建是國內交通基建業龍頭，主要從事基建建設、基建設計、疏浚及裝備製造業務，去年業績有增長，賺139.85億元人民幣，增長11.3%，股價4月初曾高見17元，其後跟隨大市調整，現價跌至10.46元，往績PE降至9.7倍，假設今年又係盈利又係增長11%，PE將降至8.89倍，以龍頭股計確實偏低。</p><p>重組密謀走出去</p><p>中交建有幾點值得特別看好，一是集團正在重組，為走出去鋪路，早前整合了旗下天津、上海和廣州航道局，成立中交疏浚，已經在本港申請上市。疏浚行業估值較高，分拆疏浚業務有助中交建釋放其價值。<br>除了疏浚，中交建還在整合其地產業務。藉着收購，中交建已成為綠城中國（3900）最大股東，估計會以之作為其海外地產平台，並逐步注入資產，最終實現地產業務整體上市，並主攻海外地產。<br>國家領導人提出的一帶一路，更擴大中交建的發展空間，年來集團已取得多個海外大單，近期又競投斯洛伐克高速公路項目，以及取得吉大港隧道項目，集團的目標是5年後海外業務營收佔總體35%以上，帶動整體業績增長。建議現價買1注，9元買第2注，目標14元，跌破8元止蝕。<br><br>邱古奇<br>本欄逢周二、四、五刊出</p></body></html>