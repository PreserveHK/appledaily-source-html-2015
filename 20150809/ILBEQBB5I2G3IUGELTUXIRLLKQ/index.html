<html><header><meta charset="utf-8"><title>【蘋果廿年─人物篇】李麗珊：做媽咪難過運動員</title></header><body><h1>【蘋果廿年─人物篇】<br>李麗珊：做媽咪難過運動員</h1><p>回顧香港20年，苦多樂少，為港摘下奧運第一金的風之后李麗珊，卻是港人快樂的集體回憶。萬人夾道歡呼逼爆長州，由振臂高呼「香港運動員不是垃圾」，到一句「養大子女要400萬」，珊珊陪伴港人成長。回顧重要的20年，她說2004年退役，是人生的分水嶺：「做全職媽咪，難過做運動員。」沒有風向水流可預測，更非苦練就可贏得好成績，面對血濃於水的小豆丁，鐵人終於要認輸！<br>記者：呂麗嬋<br> <br>「做運動員，勤力會有好成績，做阿媽就唔得，冇得計算又控制唔到，你要諗方法，邊學邊教，同佢一齊經歷同成長」。自04年退役，李麗珊一直深居簡出，絕少接受專訪，她說要專心相夫教女，追回失去的時間，「做運動員，其實某程度要好自私，定咗個目標，咩都唔理，眼前只有比賽。退役前，長年在外，同屋企人聚少離多，家好似追番以前冇做過嘅嘢」。<br> <br>運動員時代的李麗珊，是出名的拼命三郎。96年亞特蘭大奧運歷史性摘金，被水母咬至雙腳麻痹仍勇者無懼；02年釜山亞運，膽管炎堅持戰至最後一刻，奪金後連頒獎台都無法上。適可而止與永不放棄，她永遠選擇後者。99年與同為風帆運動員的黃德森在美國註冊結婚，一樣自把自為，「冇通知屋企人，想低調啲唔想煩，近排傾起，先知想一齊見證，只係自己任性，冇考慮佢哋感受」。<br> <br>心中有團火、眼中只有比賽，是04年以前的李麗珊。那一年，因為犯錯，在雅典奧運與獎牌擦身而過，只奪得第四，自覺狀態佳又有鬥心，火速收拾心情，為下次比賽做準備，那知原來已懷了大女兒希皚。「結婚5年，有計劃生兒育女，但冇諗過咁快就有B，生完之後都冇諗過退，仲返去集訓，但牽長掛肚，掙扎咗一輪，決心退落嚟」。由無邊大海到回歸家庭，人生下半場，她一樣全力以赴。<br> <br>「做媽咪，係新手，咩都唔識，基本上要重新學習」。兩個女兒，性格大不同，10歲的大女希皚文靜愛讀書，8歲的細女嘉怡就活潑好動。兩個女兒，都是慈母心中的一塊肉，「咩都畀佢哋試吓，好似我以前咁，搵到目標，真心鍾意，就會投入去做。做父母嘅，只係畀機會佢哋去試，等佢哋將潛力發揮出嚟」。<br> <br>如是者，除了陪讀書，畫畫游水小提琴羽毛球單車，退役後的風之后，不單出水能跳，幾近10項全能，「啲女嘅同學都叫我auntie珊珊，鍾意我多嘢玩，唔係打吓羽毛球游吓水咁普通，試過設計條單車路線，30K（公里），由沙田踩到大美篤，佢哋未去過，影印埋地圖，要佢哋自己摸索」。儼如孩子王，說起好玩點子口若懸河，對昔日的威水史，在女兒面前就三緘其口。<br> <br>「以前喺街度有人認出，要求合照，嗰女會唔鍾意，覺得有人搶走媽咪，所以退役後比較低調，唔想好似名人有特權咁」。直至女兒的一份功課，令她放下心頭大石，「份功課要寫個人物，類似偶像是誰，有人寫周潤發，嗰女竟然寫李麗珊！講番96年參加奧運，俾水母咬到但冇放棄。我其實從冇刻意同佢講，一直以為，佢唔鍾意媽咪係公眾人物」。<br> <br>事事以女兒為重，但這個周六，為馬會舉辦的訓練營任義務導師，還自備風帆，鼓勵年輕人追夢，「當年，好多人幫我，到自己有能力，好想回饋番個社會，幫番啲年輕人」。沒有助手隨身，在烈日下收拾風帆組件；親身設計遊戲，讓年輕人在黑暗中得到啟發。這個冠軍，返回陸地，一樣熱血，「若有朝一日，個女想做一樣嘢，我幾擔心都好，都會尊重佢」。懂得將心比己，退役後的非常媽咪，一樣世界級。</p></body></html>