<html><header><meta charset="utf-8"><title>大棋局：誰沽空中國 - Mr. Tregunter</title></header><body><h1>大棋局：誰沽空中國 - Mr. Tregunter</h1><p>股票停牌，再限制沽空，查程式交易賬戶，甚至出動埋公安，股市上落本屬閒事，係咩原因令中國如臨大敵？新興市場貨幣連環破底，今日破5年底，聽日就破10年底。上星期提及馬來西亞令吉跌到17年新低，今個星期已跌至20年新低，外匯儲備5年來首次跌穿1,000億美元。中國最新公佈嘅外匯儲備數據亦有同樣情況，7月末外匯儲備36,513億美元，相較於去年6月頂位39,932億美元，已經唔見3,419億美元。<br>金融體系去到最後，也就一個信字。一國貨幣之匯率代表其喺國際間購買力，要保持高度購買力就要人哋信你有咁嘅能耐，儲備係其中一種衡量指標。50年前法國總統戴高樂曾經做過一件事，令當今貨幣體系大莊家美國幾乎滑倒，戴高樂所做嘅，就係狙擊儲備。<br>1965年早春之時，戴高樂喺法國總統府Palais de l'Élysée宣佈美元唔配再做大佬，一星期後法國聯同歐洲各國開始做世界，一齊將揸住嘅美元換成黃金。戴高樂所做的已經唔係陰謀而係陽謀，因為根據二戰後布雷頓森林協議，美元要做大佬就要維持35美元可兌1盎斯黃金呢個匯率，所以美元叫做美金。以法國為首嘅歐洲各國一齊沽美元揸黃金，美國黃金儲備就會急速下跌，直至不能維持上述匯率。如果你聽落似層相識，唔使懷疑，1997年索羅斯橫掃東南亞，用嘅都係呢招，只不過昔日係用黃金狙擊美元，18年前風水輪流轉，以美元狙擊各國貨幣。<br>但3年後嘅1968年，法國發生學生運動，軍人出身嘅戴高樂想行高壓結果撩起全國人民一齊反抗，戴高樂被迫下台，狙擊美元計劃中止。美元雖然喘一口氣，其實心中有數越戰帶嚟嘅赤字已令黃金匯率無法維持。終於喺1971年8月15日，美國總統尼克遜宣佈美元貶值而且停止兌換黃金，金本位時代玩完。<br>中國想人民幣加入SDR，就要將人民幣維持喺現水平如同當年美國承諾35美元可兌一盎斯黃金，如果人民幣好似1994年可以突然貶值四成邊個要？但面對全世界一齊貶值頂爛市，中國經濟急遽下滑，同時美元轉強，人民幣保持高位越耐就越容易出現金融裂縫。近日有一則新聞唔起眼但或可見端倪，內地多個媒體報道，傳中國多個金融高層人事變動，國家外匯管理局儲備管理司司長殷勇可能接任央行行長助理，國家外匯管理局副局長李超亦可能調任證監會副主席。如事情屬實，睇外匯盤數嘅人調入央行同調去贒實股市，隱約透露外匯同股市將係四戰之地。<br><br>Mr. Tregunter</p></body></html>