<html><header><meta charset="utf-8"><title>陳智燊求婚成功宋熙年冧爆騷鑽戒</title></header><body><h1>陳智燊求婚成功<br>宋熙年冧爆騷鑽戒</h1><p>37歲嘅陳智燊同今日正式踏入30歲嘅宋熙年，兩個拍拖愛得高調，陳智燊又多次講宋熙年係佢嘅結婚對象，而啱啱陳智燊就喺佢嘅facebook公佈喜訊喇！<br><br>噚晚陳智燊喺facebook貼咗張同宋熙年喺Sydney嘅合照，相入面就見到宋熙年手上有隻好閃嘅鑽石戒指，而陳智燊仲話：「21.07.2015 Milsons Point, Sydney. She belongs to me.」仲要打多個心心嘅符號，真係好幸福喎。<br><br>陳智燊之後接受我哋電話訪問，話係7月21號成功求婚：「多謝，好興奮，其實一直都有計劃結婚，但一直都未求，又好想畀驚喜佢，嗰段時間係佢爸爸生日，佢去咗澳洲探佢，因為我要拍劇唔可以一齊去，但我就同監製拎咗兩日假，即日來回去到澳洲，我都係博一博，我知晒佢啲行程，喺一間餐廳門口等咗個幾鐘，佢一見到我都感動同驚訝。」Jason仲話有準備花、跪地都有做齊，仲加埋有宋熙年父母做見証。<br><br>問到宋熙年嘅爸爸媽媽有冇幫手透露行程？Jason就話冇，因為怕佢哋嘅表情會穿崩，所以佢自己一個守咗呢個秘密好耐。問到有冇喊，Jason就話：「其實我一早準備咗要講咩，但係到咗講嘅時候就喊晒，都講唔到。」<br><br>再問到佢哋會幾時結婚，Jason就話：「呢個真係未知，不過一直都有諗，希望可以喺英國、澳洲或者香港搞，睇吓到時會喺邊，因為香港都好多朋友同事，都想同佢哋分享呢個快樂。」</p></body></html>