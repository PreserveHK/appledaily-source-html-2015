<html><header><meta charset="utf-8"><title>SUNDAY FEVER：睇波男女大不同 - 馬啟仁</title></header><body><h1>SUNDAY FEVER：<br>睇波男女大不同 - 馬啟仁</h1><p>新球季殺到，有人好似見番久別重逢嘅愛人咁激動；與此同時，亦有人feel到情敵殺到咁，男女戰事一觸即發。<br>男生叫女友周末一齊睇波，因為唔使分心交人；而女生提出同男友一齊睇波，因為好耐冇見過佢咁專心，而據講專心嘅男人最迷人。<br>男生對球會忠誠，球員一轉隔籬隊波衫就係敵人；女生對球員專一，跟住偶像轉會一啲都唔內疚。<br>女生嘅另一半鍾意睇波，最大好處係生日好易買禮物畀佢；但最大嘅壞處係，自己生日都係收波衫做禮物。<br>睇波前男女都會做足準備，女嘅去759入貨，男嘅去投注站入錢。<br>女生鼓勵男生睇波，因為終於有問必答，而答案亦唔止得個「哦」字；男生最愛睇波時嘅女生，因為唔熟啲球員所以冇乜是非講，難得安靜。男生會因為一球世界波對球員另眼相看；女生會因為球員嘅髮型而改變立場。<br>男生可以忍受球員懶惰，唔可以接受球員無天份；女生可以忍受球員屎波，但唔可以接受球員出蠱惑。睇波期間男女一樣會post相上網，男嘅會影軒達臣怒鏟史達寧（圖）一幕，女嘅就會selfie自己咬唇瑟縮梳化一角。<br>男生愛wide shot睇戰術，女生愛close up睇大頭。男生對於講波佬好挑剔，彈兩句愛隊就係唔中立，睇死佢買咗好多；女生終於有啲嘢唔夠男生敏感，聽落個個講波佬把聲都係一樣樣，同講馬嘅好似係同一個人。<br>一場波終於睇完，女生熄電視瞓覺搵周公發好夢，男生熄電視開電腦搵link好輕鬆。<br><br>KEYMAN<br>節目主持</p></body></html>