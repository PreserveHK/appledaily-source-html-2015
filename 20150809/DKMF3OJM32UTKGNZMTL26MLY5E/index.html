<html><header><meta charset="utf-8"><title>30歲黃長發做老襯布拉格娶Model女友</title></header><body><h1>30歲黃長發做老襯<br>布拉格娶Model女友</h1><p>娛圈喜事噚日一單接一單。<br><br>除咗有陳智燊宣佈向宋熙年求婚成功，原來仲係前港男黃長發嘅大喜日子，佢同捷克籍Model女友Zuzana喺捷克布拉格拉埋天窗喇！噚日黃長發大佬黃長興喺instagram話：「Today it's a big day for my younger brother. Congratulations for both of you and welcome to the family Zuzan。今日係我細佬大日子恭喜兩位期待你哋喺布拉格嘅婚禮。」其實黃長發早喺上年10月已經同女友成功求婚，當時女友仲上載長發送畀佢嘅巨鑽求婚戒呀！<br><br>今日凌晨黃長興透過WhatsApp回覆我哋：「今次雖然在布拉格舉行婚禮，都有用佢地當地儀式，但亦用番少少中式，如斟茶嗰啲加入，所以今次係mix wedding」長興仲話有恭喜同封咗利是畀細佬：「喺外國搞婚禮使咗唔少錢，收番封利是最實際。好戥細佬結婚開心，可以令佢自己組織家庭，都希望佢哋快啲生，可以同我個女，仲有阿哥個仔有個伴，家庭大啲開心啲。」</p></body></html>