<html><header><meta charset="utf-8"><title>女助理傍實　跪地執貨維基36.3℃落區派蜜瓜</title></header><body><h1>女助理傍實　跪地執貨<br>維基36.3℃落區派蜜瓜</h1><p>天文台昨日錄得130年來36.3度最高氣溫，正當大家選擇在室內嘆冷氣之際，近日全力搞網購的香港電視網絡主席王維基，卻選擇與同事落區送貨，向市民免費派蜜瓜，之前與他相約看電影的女助理亦全程傍實。穿上制服的維基跪地執貨送貨一腳踢，雖然大汗淋漓，但全程笑笑口十分享受，他受訪時笑說：「想體驗吓自己同事運送過程，辛唔辛苦。」</p><p>港視主席王維基近日瞓身力谷HKTV mall網購生意，日前有網民在facebook留言鬧爆在港視購物送咖啡機竟變成送蜜瓜，維基即親自留言拆彈跟進，成功化「危」為「like」。昨日天文台錄得130年來36.3度最高氣溫的大熱天，維基更化身送貨員，向市民豪送逾價值5位數美食，包括日本溫室蜜瓜、梅酒及蘋果汁等。</p><p>街坊大讚好感動</p><p>為宣傳網購生意，維基在昨日和今日一連兩日進行「WhatsApp大送禮」，向太古及康怡花園街坊送禮，居民透過WhatsApp揀選禮物，維基便與團隊親自派送禮物上樓，但因反應太熱烈，港視宣佈今日派禮活動取消。記者昨午3時許，在康怡花園見到一輛掛上宣傳banner的大貨車，車上放滿蜜瓜等貨品，除維基及兩名網購職員外，之前與維基一起去睇戲的私人女助理鄭蔚藍（Hazel）亦全程傍實他，與維基齊齊穿上粉紅及灰色的制服。<br>維基捧住一箱蜜瓜㩒大廈門鐘送貨，其間有街坊拉住他集郵合照，也有男街坊對維基充當送貨員表示：「好感動。」昨日天氣酷熱，送完一單又一單的維基也忍不住上車唞一唞和飲水解渴，然後又執貨送下一張單，甚至放下老闆身段跪地執貨，投入程度完全超乎想像。<br>維基受訪時笑指自己暫時送了8個柯打，直指今次送禮活動是想為網購宣傳。問為何親自送貨？他說：「我想睇吓同事派貨運作、流程係點樣，體驗吓自己同事運送過程辛唔辛苦！」記者笑問街坊有否畀貼士？維基笑謂：「唔得！我啲同事唔收得貼士，何況我吖。」</p><p>WhatsApp死機即變陣</p><p>昨日維基聲稱共接到500個柯打，揚言禮物中以日本蜜瓜價錢最貴，他說：「有啲100蚊、有啲幾十蚊，蜜瓜最貴，我哋來貨都百幾二百蚊個。」不過，亦因為WhatsApp太多而一度死機，維基：「𠵱家4點幾，WhatsApp嘅朋友已經傳唔到，因為太多湧入去，所以block咗，暫時用唔到住，想要嘅朋友要聽日先可以再落柯打，𠵱家只可以做埋之前接嘅柯打。」維基又笑謂：「體力都用得好勁，睇吓頂唔頂得住，費事中暑仲麻煩。」至於將來會否再到其他地區送禮時，維基就表示要再檢討決定。而因為WhatsApp死機，維基昨晚於是改為安排市民到貨車親自取禮物，看街坊反應。<br>對於今次豪送禮物，港視發言人鄭小姐昨說：「呢個計劃係試驗性質，所以未知下一站嘅計劃。成本方面，禮品有平有貴，總共5至6位數。」不過有不少網民在facebook鬧爆送貨不準時、過了送貨時間全沒通知，認為維基若售後服務做得不好，花數千萬宣傳也是徒然。<br>採訪、攝影：羅德光、吳耀輝</p><p>搶客新招：有乜禮物送？</p><p>HKTV mall昨日於太古城及康怡花園舉行「WhatsApp大送禮」，共有11種禮物供選擇，包括：<br>‧日本溫室蜜瓜<br>‧富士蘋果汁<br>‧野菜汁<br>‧午餐肉2罐<br>‧梅酒或柚子酒<br>‧芝士拉麵4包<br>‧檸檬紅茶<br>‧玄米茶<br>‧鮮榨橙汁<br>‧農心麵5包<br>‧忌廉溝鮮奶6罐</p></body></html>