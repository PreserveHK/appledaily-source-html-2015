<html><header><meta charset="utf-8"><title>【壹週刊】索爆女做Model林俊賢怕3分鐘熱度</title></header><body><h1>【壹週刊】索爆女做Model<br>林俊賢怕3分鐘熱度</h1><p>「我唔係好鐘意，但我其實一半一半啦。」星爸星媽甚少反對仔女入行，林俊賢都算少有。<br>林俊賢同中英混血兒結過婚，個女1歲幾，老婆就離婚兼帶女走人。直到6年前，女兒林鈺洧14歲，林俊賢先靠facebook同佢相認，「大家關係就好似普通父女一樣，有時會聽我意見，有時大家唔理大家，好普通嘅關係」。<br>阿女現年20歲，由保險轉投模特兒界，佢身懷43吋長腿，的確係攻擊性武器。林俊賢即使擔心，又阻止得幾多？佢話：「我唔覺得娛圈有咩問題，亦唔係話反對，支持度一半半，我唔想她3分鐘熱度，我要佢選對方向，唔希望她有虛浮嘅目標，例如想做明星就好虛浮。她年紀細，驚佢唔識轉化壓力，現時觀察中，都仲Ok。」<br>既然阻止唔嚟，林俊賢咁擔心，不如幫佢一把？經歷甚多嘅林俊賢就話：「如果佢好用力地舉起鐵餅，我會幫，但如果她只係一味嗌辛苦，咁我唔會幫。佢鐘意嘅話就會自識行，一個人一個動作，10個鐘就10個鐘，係咪？」</p></body></html>