<html><header><meta charset="utf-8"><title>難以懷孕　情緒反覆新婚蔣雅文　急醫卵巢病盼生B</title></header><body><h1>難以懷孕　情緒反覆<br>新婚蔣雅文　急醫卵巢病盼生B</h1><p>現年三十二歲的前英皇組合3T成員蔣雅文（Mandy），元旦日才榮升做人妻，早前她因月事周期亂七八糟，加上體重增加及情緒起伏很大，一度以為懷孕，怎知去做婦科檢查時，才驚覺患了多囊卵巢綜合症，患者難以懷孕，更年期徵狀更提早出現，晴天霹靂的Mandy現接受藥物治療，老公無怨無悔地陪她一齊努力，Mandy昨感動說：「慶幸自己踏入婚姻呢條路，會努力養病，期望可以生BB！」</p><p>今年元旦日驚爆結婚的前組合3T成員蔣雅文，揚言先斬後奏註完冊才通知雙方家長，當時有傳她奉子成婚。前晚Mandy在facebook撰文自爆以為懷孕，經檢查後發現患了多囊卵巢綜合症，患者的受孕機率不高，幸好Mandy及早發現接受藥物治療，她感激老公「品客先生」無怨無悔的支持，寫道：「為了他也為了自己，我會好好把身體養回來的，希望在兩年內可以回復好狀態，成功蹦出一個小品客。」昨日記者致電Mandy問候，身在台灣的她說：「多謝大家關心，𠵱家情況控制當中，唔係太嚴重。」<br></p><p>一度以為懷孕</p><p>Mandy解釋因女性生理周期變得紊亂，加上體重無故增加，一度誤以為自己懷孕，其實是身體出問題，她說：「三年前因為身體過勞，當時完全冇諗到原來同子宮有關，最近睇到本女性健康嘅書，發現唔少徵狀同自己相似，所以去睇婦科檢查，終於解開咗呢幾年好不解嘅身體狀況，其實唔算好及時知道，但可以挽救情況之下。」<br>問到現時的身體狀況？Mandy坦言：「出現好多提早更年期徵狀，𠵱家要食藥控制荷爾蒙，之前好多好難理解嘅情緒表現，皮膚又時好時壞，壞嗰時成塊面好似漢堡扒咁好誇張，好在𠵱家控制當中，自己幾樂觀，大家唔使擔心。」她謂最嚴重時有脫皮與掉頭髮症狀，滿面暗瘡，體重也暴升。<br></p><p>感激老公包容</p><p>之前由於病情影響她的情緒，一度折磨着她及老公，Mandy感激老公總是笑嘻嘻面對，還安慰她一切都會過去：「老公性格樂觀，呢幾年自己情緒唔受控制，男仔會覺得女仔莫名其妙、無理取鬧，但佢好包容，而且心痛我工作壓力大，𠵱家比較踏實啲有信心啲，佢陪住我一齊努力，照顧我精神狀況，有佢喺度我放鬆啲，慶幸自己踏入婚姻呢條路，比較安心同有人陪伴嘅安全感。」<br>Mandy亦在fb多謝老公：「同病相憐的就會知道得這病後的女人實在算不上是鮮花，男生不嫌棄反而選擇陪伴在身邊該感恩，不是每個人都要高帥富的。」不過，由於自家品牌新店還有三日開張，令她最近感到壓力大，病情有復發迹象，Mandy亦有看中醫調理，老公留言打氣：「有老公在不要擔心！」昨晚Mandy在fb貼和老公戴情侶帽選仙人掌的相片，甜蜜寫道「夫妻同心之仙人掌篇」，網友紛紛留言祝她早日康復。<br>採訪：皓騫</p></body></html>