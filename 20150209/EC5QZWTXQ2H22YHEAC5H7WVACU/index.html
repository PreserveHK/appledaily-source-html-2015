<html><header><meta charset="utf-8"><title>《我是歌手3》被叮留港過年基仔翻兜玩突圍</title></header><body><h1>《我是歌手3》被叮留港過年<br>基仔翻兜玩突圍</h1><p>日前本報率先披露古巨基在湖南衞視歌唱比賽《我是歌手3》被叮出局，節目於上周五播出後，引發逾十四萬網友在微博留言戥基仔不值，趙薇和黃曉明都轉發基仔唱參賽歌《匆匆那年》的連結力撐。昨日基仔現身圓方出席法國手機品牌活動時說：「自己都有睇網上戥我唔抵同支持我嘅朋友嘅留言，多謝大家，自己冇抱選手心態揀歌，只係想唱關於自己故事嘅歌。」<br>對於輸掉比賽，基仔說：「冇預到有乜嘢排名，所以冇失落，其實四集後會再上去做突圍戰，𠵱家都係暫別啫，仲好啦，可以喺香港過年同埋過情人節休息吓。」問突圍賽會否揀有着數的歌曲出戰？他說：「𠵱家未諗揀歌，有時間諗吓唱片同其他工作，呢個節目迴響大，除咗巡唱外仲有幾套電影搵我拍。」<br></p><p>太太收九卡鑽石手機</p><p>問工作增多會否延遲補擺喜酒？基仔承諾：「一定喺今年擺，拍戲唔會影響到，等到年尾自己都過意唔去，因為上年七月註冊，但太太會明白情況，佢係我工作夥伴，明白要再擇日。」<br>此外，跟得太太Lorraine昨低調陪基仔出席活動，由於Lorraine於上月生日，大會贈送特別訂製價值三十多萬元、九卡鑽石手機給基仔，讓他轉贈給太太做生日禮物，基仔說：「之前太太生日，自己親手做咗個士多啤梨蛋糕，佢話賣相唔得但味道一流。」揚言首次整蛋糕的基仔，問是否太太從旁教導？他笑說：「佢識鬼，搵咗老師教，點知攞返屋企放入雪櫃，第二日變咗比薩斜塔仲硬倔倔，佢見到都好驚訝，打開就好驚嚇……唔係，係驚喜。」<br>採訪：盧妹<br>攝影：陳順禎</p></body></html>