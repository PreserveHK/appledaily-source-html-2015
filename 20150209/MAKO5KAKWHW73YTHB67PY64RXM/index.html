<html><header><meta charset="utf-8"><title>老中青團體撐場亞視春晚　變屋邨嘉年華</title></header><body><h1>老中青團體撐場<br>亞視春晚　變屋邨嘉年華</h1><p>【ATV告急之死頂過年】亞視上月碌盡友情牌、拖埋友台藝人作呼籲的《萬眾同心撑亞視》只得一點收視，前晚錄影的《ATV2015人氣春晚 明天會更好》邀請逾百位不知名的老、中、青社區團體參與表演，包括高齡教師合唱團、博士舞蹈團跳肚皮舞、勵志會陳鄭潔雲幼稚園表演民族舞等，如同屋邨嘉年華般熱鬧。全晚最有睇頭是由亞生、亞姐表演的單槓環節，眾亞姐穿上吊帶珠片短裙釋放熱力。</p><p>筱靜笑威仔人工高</p><p>前晚兼任司儀及表演嘉賓的蔡國威昨日與劉錫賢和已離巢的筱靜在九展睇首映，同場還有塊面好膠的趙哲妤及剛遇車禍的Mr.成員Dash等。威仔撐亞視到底說：「唔好用屋邨字眼，好喜氣洋洋，藝員都好落力。」劉錫賢則謂：「目標係撐亞視，畀團體表現吓歡度春節。」<br>七日出糧期限又過，亞視仍拖欠員工一月薪金，及人工高於二萬二千的員工十二月份薪金。被指是「亞視一哥」的劉錫賢自爆十二月已收到，暗示人工低於二萬二，威仔則被拖兩個月糧：「我都樂觀到唔記得要七日內出糧畀自己，但欠兩個月都係一個大數字，都有啲擔心。」筱靜笑威仔人工高，並說：「我都未追番晒啲糧，但我人工冇威仔咁多，攞到就捐出嚟或請同事食飯。」威仔和劉錫賢咬住唔放說：「大家記住寫呢一句。」劉錫賢補多句：「多少唔緊要，請食麥當勞都得。」另外，替亞視睇風水的李居明前晚在新光戲院參與緬懷紅線女晚會，透露會提供兩齣粵劇予亞視於初三及初四播放。<br>採訪、攝影：張俊銘、藍文浩</p></body></html>