<html><header><meta charset="utf-8"><title>【add】紅人主場：神級熟女劉嘉玲</title></header><body><h1>【add】紅人主場：神級熟女劉嘉玲</h1><p>香港熟齡美魔女特別多，隨手數來，林青霞、關之琳、鍾楚紅等，個個有品味有信念。年底50歲的劉嘉玲，絕對是當中最入世、最美麗堅持的一位，入行30年，至今仍頂住壓力年年搵角色挑戰、演舞台劇練真本事、發掘各種生意，不怕老、不怕忙，韌性特強，「我𠵱家50歲，越嚟越唔怕年紀大，畀我再返去後生時，我都唔想。」套用馬圈的術語，從容自在的劉嘉玲，現在才是大熟大勇。<br>撰文：林妙萍<br>造型：顏英儀<br>攝影：周樂恒<br>化妝：+0<br>髮型：Ken Hui @ ii Hair &amp; Nail<br><br>有學者說，一萬小時磨練是成就一個專家的黃金定律。如是說，劉嘉玲由1984年演電視劇《新紮師兄》，到今天持續不斷演了30年，應該早就磨成專業，不過，她似乎嫌仍未磨夠。</p><p>演：下個花木蘭</p><p>二戰題材電影《開羅宣言》，找嘉玲飾演「民國第一夫人」宋美齡，導演視為不二之選，嘉玲也不計片酬、主動度期拍攝，皆因角色期待已久，「好想挑戰自己，所以好認真咁對待，想做好啲，所以又辛苦啲，壓力又大啲。」對這位精明斡旋幾國政要之間的女外交家，嘉玲開拍之前先惡補歷史、看紀錄片及學英語，「宋美齡係個好有獨特魅力嘅女人，最重要係模仿佢嘅氣場，同埋佢英文好好，我英文就非常麻麻哋，所以拍攝時我請咗個專門嘅老師教我英文，希望模仿到佢神髓多少少。」<br>鄔君梅、蔣勤勤等多位女星也演過宋美齡，歷史人物特別難演，嘉玲說：「做咗武則天，之後宋美齡，我讀書唔多，希望知道多少少人生道理，佢哋面對人生困難時，會點樣處理，以及點樣做一啲成績、成就出嚟，令生命中能夠發光發亮呢？我演完自己都好受益。」透過角色去認識歷史、思考人生道理，如果再演一個歷史人物，會是誰？「花木蘭！後生時，我覺得自己幾似，𠵱家應該唔似，同埋打片嘅話，要打好辛苦，未必做到。」</p><p>心：要心慈貌美</p><p>大至房地產、酒吧、服裝，小到賣衫、設計錶，嘉玲近年成為商界女強人，一盤美容面膜生意，也可以賺上過億元。今年繼續以自己名字出商品，「Carina Lau」葡萄酒、「+0 IN MOTION」手錶，二、三千的手錶、幾百元的酒，親力親為試酒、設計，定位親民，「生意係咁啱有機會到我面前，唔係我特別去搵。」建立品牌做生招牌不是輕鬆事，「大家好重視我呢個品牌：劉嘉玲，所以我要好好管理，多啲進修、做完美啲。」生招牌要靚，養生重要，養「心」更重要，心慈貌美是她堅信的一套，「心態好嘅話，外表自然會靚。我覺得，一個女人最緊要係有一個好心地，慈祥啲、寬容啲，因為每個人生活都唔容易，多啲喺人哋角度諗吓，帶多啲溫暖、帶多啲陽光畀身邊嘅人。」</p><p>老：好舒服從容</p><p>訪問離不開假設性問題，如果可以重新揀選性別、職業，會改變些甚麼？「我想試吓做男人，同埋唔做呢行，想試吓其他工作。」假如可以跟少女劉嘉玲對話，「我會叫佢：你放開懷抱，跟隨夢想努力就得，千祈唔好驚失敗、挫折，呢啲係老生常談。」<br>女人總想凍齡回春，嘉玲卻寧願不坐時光機，停留在現在今天，「我𠵱家50歲，越嚟越唔怕年紀大，𠵱家好舒服、好自在，個人好從容。其實，每個人都會老，呢個係人生定律，當你接受呢件事，老，都可以老得好開心；老，都可以老得好健康，快快樂樂。」</p><p>重返舞台助開竅</p><p>「第一次《花心大丈夫》時完全唔知發生乜嘢事，第二次《煙雨紅船》我亦未開竅，今次（《杜老誌》）第三次上舞台，對我係個好大挑戰，後來拎到舞台劇最佳女演員，唔敢話自己有真本事，但對得住所有血汗、眼淚。」<br>近兩年，多了許多大卡士男女星走回舞台，劉嘉玲的《杜老誌》三度上演，未來可能演到去歐美，「我最欣賞嘅海倫亨特（Helen Hunt）、湯漢斯（Tom Hanks）、姬蒂白蘭芝（Cate Blanchett），全部都係隔一段時間就上舞台，舞台係幫助你深入去搵到一個角色嘅靈魂出嚟，你會覺得一路做，一路搵到更多、發掘同爆發出更多。」</p><p>更多精采時尚內容，盡在 http://add.appledaily.com 。</p></body></html>