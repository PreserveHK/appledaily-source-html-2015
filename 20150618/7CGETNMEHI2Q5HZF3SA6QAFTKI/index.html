<html><header><meta charset="utf-8"><title>老公涉偷食　稱女伴頭暈小環與夫同心：玩得檢點啲</title></header><body><h1>老公涉偷食　稱女伴頭暈<br>小環與夫同心：玩得檢點啲</h1><p>譚小環與任職保險公司區域總監的蔡強榮（Eric）結婚8年，一直表現恩愛，但昨日有報道指Eric趁小環忙於打理魚蛋檔，經常以見客為由，瞞妻外出偷食，日前更被影到偷嗒長髮索女。當日Eric除下結婚戒指約索女到圓方食飯，離開時二人到暗角位取車，Eric主動掹對方衫尾、捉玉手，身體還緊貼女方，最後坐上白色七人車載女方離開；但原來索女已有正印男友，複雜關係令人摸不透。<br></p><p>強調夫妻感情不變</p><p>小環昨日在電話中維護老公說，認為只是普通飯局聚會，她否認接受周刊訪問時口窒窒，小環解釋：「我係絕對相信我老公，唔通叫佢喺一個普通飯局，或者食飯都要檢點啲，唔好咁誇張啲動作，或者唔好出聲講嘢，其實呢啲唔係好make sense，點解有時睇片會口窒窒，因為噚日實在太突然，我亦需要時間去消化啲圖片，究竟發生乜事，諗吓點答，講嘢會慢咗啲，而俾佢哋講成『口窒窒』。」<br>小環強調與老公感情不變，她說：「我哋相處得好好，佢份人比較幽默，成日引我笑，我完全唔覺得我哋有問題，佢真係對我好好。」會否不准老公單獨約異性？她說：「唔會，每個人都有自己嘅朋友，自己嘅空間，但就要小心啲，去啲地方係冇人影相。」<br></p><p>Eric：同太太講咗sorry</p><p>Eric昨亦為「偷食」事件解畫：「其實係公事，個朋友識咗好多年，好熟，有時玩起上嚟有啲樂極忘形，同埋佢嗰日病咗，好似啲相話捉住隻手，根本就唔係，係問佢有冇暈、有冇好啲，不過有時啲動作玩得興奮，會令人誤會，已經同太太講咗sorry，要玩得檢點啲，影響到朋友就唔好喇！」Eric更承諾會收斂：「兩公婆都咁多年，大家相處有咗個模式，唔希望一件咁嘅事，衍生咁多嘢出嚟，對任何人造成影響，我都覺得有啲唔好意思，自己都會收斂啲。」<br>採訪：比華利</p><p>蘋果20年　企硬我敢言<br> http://20.appledaily.com  </p></body></html>