<html><header><meta charset="utf-8"><title>我們的20年：陪《蘋果》齊突破Sammi讚安仔易教</title></header><body><h1>我們的20年：陪《蘋果》齊突破<br>Sammi讚安仔易教</h1><p>天后鄭秀文（Sammi）過去20年來登上《蘋果日報》娛樂頭版不計其數，但讀者最開心始終是她與許志安復合嘆豬髀的新聞，更為她帶來牛脷文的新花名。突破從來是《蘋果》的宗旨，近年很少做專訪的Sammi為慶祝《蘋果》20周年，也來一次突破自己框框，試試面對不一樣的問題，拋出不一樣的答案。結果她在BIG FOUR四子中選最佳老公，竟然沒有許志安份！還認為大男人杜琪峯可挑戰同志角色，跟古天樂玩斷背山。<br>撰文：余燕儀</p><p>記者：記    鄭秀文：Sammi<br>記：有人出錢搵你做導演，杜琪峯係男主角，你會搵佢做乜角色？<br>Sammi：我想佢飾演同志，因為杜琪峯喺我認知世界裏面，大男人得好緊要，電影應該完全搣甩佢呢樣嘢，飾演好深情、對愛情好忠貞嘅男同志，最好佢身邊伴侶由古天樂去做，古仔簡直係後生版杜Sir，無論處事、背影，去到片場講嘢方式，咦！點解成個杜Sir咁！所以飾演一對同志伴侶都幾有趣，唔需要加《春光乍洩》親熱戲，呢啲點到即止啦，希望呢部戲帶出對愛嘅一種意味，唔需要太過激情。</p><p>重選老公揀健仔</p><p>記：BIG FOUR邊個最適合做情人、老公、朋友、囝囝？<br>Sammi：嘩！好難講喎，真心話又唔講得，講啲假話啦！老公揀Dicky（張衞健），因為佢好鍾意家庭，放工就一支箭飆返屋企，佢唔鍾意玩，有時去卡拉OK都唔願意，佢好愛佢嘅家庭同媽媽，呢樣嘢好難得，相信如果同佢結婚，都會好愛我嘅爸爸同媽媽。<br>情人我覺得Edmond（梁漢文）幾好呀，因為佢好鍾意玩嘛，喺朋友裏面佢好帶到歡樂畀大家，我覺得情人某程度上要有一種funny，好識得搞情趣好幽默，我覺得Edmond幾做到情人，同埋佢body shape好，做情人body shape要講究。<br>朋友會揀康仔（蘇永康），因為康仔人緣好好，雖然講嘢好率直，但感覺完全冇機心，頂到佢率直就冇事，佢個人好善良，好鍾意佢善良呢part。<br>囝囝揀許志安，因為佢個人好簡單，食飽飯就好開心，仔都係整飽佢就搞掂啦，我觀察佢唔係有反叛個性，都幾尊師重道同念舊，個性又比較平衡，唔會活潑好動到不得了，又唔會好靜到不得了，作為一個細路仔會易教。<br>記：最後一餐想食乜，自己煮定出街食？<br>Sammi：最後一餐即係臨死前，仲煮，出街食啦，同鍾意食嘅人一齊食日本嘢，臨死都要瘦嘛，食啲唔好咁油嘅嘢。係咪同安仔食？全部我愛嘅人，同知道佢錫我嘅人，越多人越好。<br>記：想同20年前嘅自己講乜？<br>Sammi：一早叫你減肥囉，唔使食到自己138磅出咗事先減肥。<br>記：想同20年後自己講乜？<br>Sammi：一早叫你唔好減肥啦，20年後咪又係肥到咁，減嚟做乜呢，哈哈哈。</p><p>拍《長恨歌》啟發人生</p><p>記：覺得自己婚前婚後有乜唔同？<br>Sammi：𠵱家識煮嘢食好多，因為有咁嘅需要，對方要食惟有自己識煮，因為識煮嘅工人好少，一係你就有錢到請大廚，而且廚房嘢我會爭住做，我特別鍾意洗碗，我哋有分工，燈油火蠟嘅嘢就佢管，好似單據。<br>記：你認為一對夫婦生兒育女係咪好重要？<br>Sammi：睇吓呢個係咪佢哋人生目標？係咪透過做爸爸媽媽角色畀到自己價值？所以人人唔同，生育係好重要，但我唔係嗰批人。<br>記：睇番以前嘅作品，有冇邊部想轉台？<br>Sammi：咁樣講會得罪導演喎……冇！部部睇完都百看不厭。<br>記：睇番自己部電影《長恨歌》，𠵱家有乜嘢感覺？<br>Sammi：好好，都係一個人生歷程，冇《長恨歌》都可能冇𠵱家嘅自己，如果冇嗰段經歷，睇唔到快樂嘅重要性，身體健康嘅重要性。<br>記：揀一首自己嘅歌曲，希望全世界都記得，會揀邊首歌？<br>Sammi：《上帝早已預備》，因為我覺得呢個係我𠵱家唱歌或者工作嘅使命，就係將我認識上帝一樣咁好嘅嘢同人分享。<br><br>服裝提供：Flea Madonna絲質上衣<br>Black Orchid褲、Jimmy Choo靴<br>造型：Tang Lai<br>化妝：Ricky Lau from Aing Makeup School<br>髮型：Joey from Hair Culture</p><p>蘋果20年　企硬我敢言<br> http://20.appledaily.com  </p></body></html>