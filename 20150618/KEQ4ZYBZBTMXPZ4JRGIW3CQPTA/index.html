<html><header><meta charset="utf-8"><title>【科健籽】星級教練：全力扣殺　唔使剁豬肉</title></header><body><h1>【科健籽】星級教練：全力扣殺　唔使剁豬肉</h1><p>【科健籽：好動之城】<br>電影《全力扣殺》經已落畫，大笑過後印象是停留在林敏驄、鄭伊健、何超儀身上，還是激起心中那團火，有一絲重新執起羽毛球拍的衝動？未必要靠剁豬肉來練手腕力，我們找來鏡頭背後的羽毛球技術指導凌婉婷（Kelly）教番兩位Gadget Guy兩招，從基本功出發，加上有一、兩招假動作傍身，包保世界通行，打得又睇得。</p><p>星級教練Kelly，退役十年仍寶刀未老，機緣巧合下，於電視台工作的師妹請她「出山」，不是重披戰衣為港隊出戰，而是為她穿針引線，當電影《全力扣殺》教練，沒想太多便一口答應。相比何超儀飾演過氣羽毛球天后吳久秀，退役後不修邊幅，鬱鬱不得志，Kelly明顯幸福滿瀉，還有香港田徑隊前成員老公杜韋諾痛錫。至於哪位角色的羽毛球根底最好呢？「何超儀和Eric Kwok都有技術基礎，鄭伊健也不錯但球齡較淺，劉浩龍唔識打，係唯一要上堂嘅學員。」由教中小學生、訓練校隊，搖身一變教電影明星，Kelly最初不太習慣「執生」，「埋位前先臨場指導，要令演員動作協調，一個動作試四、五十次先拍。」有時配合導演想法，構思多套動作，最終方案靠導演扑槌。例如演員站上木樁揮拍打昆蟲，究竟練緊乜，Kelly為大家破解：「昆蟲飛來飛去，羽毛球亦會周圍飛，可訓練球員嘅球感及反應。」</p><p>練腕力用水樽都得</p><p>「膊頭帶動手踭，手踭帶動手腕。」道出了扣殺的精髓，原來動作運用圓周定律，Kelly補充說：「整個動作用身體作支點，將力量傳送至肩膊，轉身時肩膊嘅力量帶動手踭，然後抬高手踭，將力量傳送至手腕。」要殺得完美，手腕靈活是其中一項重要元素，初學者最大弱點「衰手腕緊」，要訓練？有辦法！電影中何超儀、鄭伊健等人以「剁豬肉」方式訓練腕力，咪以為搞gag，其實係堅work先真，「係我同導演、編劇因應故事背景傾出嚟嘅方法。」現今世代有肉類分割技術員，「剁豬肉」練腕力打羽毛球，正如《少林足球》以功夫踢波一樣天方夜譚，現實中當然有更「和平理性」又容易的方法，唔使做豬肉乜乜乜，去到邊都帶住肉刀咁有殺氣，「喺屋企可以拎住入咗水嘅水樽，八字形打轉，就可以練手腕力。」再唔係去多啲街市幫阿媽買餸拎重嘢，一盡孝心，又可增強戰鬥力，一舉兩得也。扣殺只是攻擊其中一項招式，絕技甚為獨門，基本功不夠紮實也是徒然。如果姿勢統統正確，想升呢增添難度，Kelly也醒了兩招「假動作」給兩位初學者，各位，接招吧！</p><p>教練過兩招　速成假動作</p><p>不論任何運動，技術是必須，也勿看輕策略的重要性，適量的掩眼法不是要騙人，只是出奇制勝之法。Kelly就把最容易掌握的假動作傾囊相授，初學者球路變化少，手腕不夠鬆，兩招還是可以學，於網前球適用。</p><p>假動作1　正手場區以反手放對角線</p><p>假動作2　反手場區以正手放對角線</p><p>正手發球</p><p>一切由開波開始，亂企，左右腳平排，無姿勢無實際。球拍亂握，開波怎樣夠高夠遠呢？一般而言，發球分正手及反手兩種方法，但對於初學者而言，正手較易掌握。</p><p>上網步法</p><p>「與其用手打球，不如用腳打球。」是羽毛球其中一句重要口訣，要掌握各種擊球手法，先要掌握正確步法，主要有上網步法、後退步法、兩側移動步法及起跳騰空突擊步法等。</p><p>攻防</p><p>羽毛球的進攻和防守是相輔相成的，防守是進攻的基礎，最重要能準確把球擊回對方場地，切忌因對方來球方寸大亂。面對飛得又高又遠的球，Kelly教大家宜退後放鬆擊球。</p><p>試後感</p><p>Steve：「兩套假動作都有正反手轉換，好考手腕靈活度，好在我之前讀大學嗰陣，得閒鍾意同同學搓兩板，練咗兩、三次就學識，易如反掌。」<br><br>鬼輝：「平時多數踩單車，好少打羽毛球，手腕力較輸蝕，學完都唔多掌握到。」</p><p>攝影：鄧鴻欣、楊錦文、梁志永<br>編輯：謝慧珊<br>美術：黃創泰</p></body></html>