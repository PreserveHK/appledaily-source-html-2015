<html><header><meta charset="utf-8"><title>咖喱牛腩：小心眼睇法卡奧 - 牽牛</title></header><body><h1>咖喱牛腩：小心眼睇法卡奧 - 牽牛</h1><p>正所謂瘦田冇人耕，耕開有人爭，法卡奧今季外借去曼聯，成季都係入四粒波咁大把，而且狀態一路都浮浮沉沉，起腳都冇咩力，講真以佢29歲年紀，傳聞仲嚴重報細數，加上膝部受過大傷，真係唔易打得起，曼聯唔要佢真係有理由，奇怪在咁多頂級球隊，好似車路士同馬德里體育會都爭緊佢。<br>唔好怪小弟小心眼，車仔領隊摩連奴，同法卡奧都係同一個經理人，就係球壇金牌經理人佐治文迪斯，小弟喺專欄已經寫過文迪斯有幾把閉，亦都擅於傳媒炒作，提高旗下球員身價。<br>坦白講，摩納哥財政不復當年勇，已經冇能力留住法卡奧，要走都係既成事實，到底摩連奴係真心定假意，欣賞法卡奧嘅射術，定係幫文迪斯做場大龍鳳，法卡奧去到車仔機會都好高。<br>坦白講，車仔確係需要前鋒替補人選，特別係迪亞高哥斯達（DC）都係容易受傷嘅男人，杜奧巴離隊，雷米唔係中鋒人才，以摩連奴以往都迷信高大中鋒，法卡奧有佢嘅特長，但摩連奴最講求效率，就算前鋒都要回防，唔好以為DC上季入波多，佢一樣要回防；法卡奧喺呢方面仲唔係太積極，小弟唔知摩佬可以忍佢幾耐。<br>不過車路士做水魚都唔係第一次，曾經迷信費蘭度托利斯，天價由利物浦收購佢，搞到成為笑柄。以身價計，法卡奧點都唔會好似費托咁高，摩連奴當做回禮，報答文迪斯捧紅佢都要啦。<br>文：牽牛</p></body></html>