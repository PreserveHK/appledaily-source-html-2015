<html><header><meta charset="utf-8"><title>女神tea time：油氣改革概念股 - Fifi</title></header><body><h1>女神tea time：油氣改革概念股 - Fifi</h1><p>之前跌到七個一皮的數字王國（547），噚日見到反彈6%，成交都有成2億幾，證明接貨者大有人在。然而「數字亡國」由上演爆升一幕開始，一早已乾晒貨，去到市值升到癲價，啲莊已袋袋平安走人啦。隻股爆完後，目前就只有散戶互片，仲要一街蟹貨，想大升都難。你覺得佢由3蚊跌到去7毫子好抵？咁你就真係自求多福啦。<br>今日推隻國策受惠股中國油氣（702）。港股A股化係不爭事實，國策大於一切。國務院5月時已重申油氣改革。另外，大家知油氣改革，一定會牽涉油氣央企改革，至上月初，三桶油同日公佈人事變動。市傳中石油（857）及中石化（386）油氣管道輸送業務，有機會進行分拆成獨立的「國家油氣管網公司」。三件事加埋，就只有一個結論，就係暗示改革行動將會加速推進，早前有傳改革初步方案或於今年6月或7月公佈。<br>中國油氣作為中石油合作夥伴，冇可能唔受惠。當改革正式推出，公司泊着大碼頭，商機自然滾滾來。更重要係公司周一宣佈，向Harvest Progress發本金額1億元可換股債券，年息8厘，為期24個月。初步換股價為0.226元，較公佈前股價高4.15%，更較昨日收市價0.212元高6.6%。新股東肯溢價接貨，現價買你安全過佢。走勢上，股價正沿上升通道行，可買入博好消息。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>