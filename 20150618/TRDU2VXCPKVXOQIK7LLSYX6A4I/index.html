<html><header><meta charset="utf-8"><title>【add】紅人主場：Janice Man高速轉型</title></header><body><h1>【add】<br>紅人主場：Janice Man高速轉型</h1><p>由𡃁模始祖到模Art再到去年自組公司做老闆，年僅26歲的文詠珊(Janice Man)入行十年身份轉又轉，似乎終於走上高速公路，接拍大片機會不斷，半年間又埋頭內地連拍兩劇，密密工作不停手。正值當打之年青春本錢搭夠，Janice的鬥心亦堅定不移：「30歲前我好希望演藝事業會獲得肯定同認同！」<br><br>統籌：林妙萍<br>撰文及造型：趙潔恆<br>攝影：周樂恒<br>化妝：Vinci Tsang of VW makeup<br>髮型：Matt Chiu of Xenter<br><br>Janice Man自去年加盟黃柏高的太陽娛樂兼自組工作室後，瞬即開行turbo，繼有機會在大片《赤道》出演一角，她過去半年又搏殺連拍兩套內地劇《畢業歌》與《蜀山戰紀之劍俠傳奇》，分身不暇，努力衝刺一輪，最近終於回港喘息。</p><p>思鄉病發</p><p>一見JM就發現她又苗條不少，穿起露腰服飾更show off一排腹肌，在內地拍《蜀山戰紀》要應付大量武打場合，也難怪身形操得這樣fit。「真係提升晒體能同忍耐力，三十幾度着住古裝仲要舞雙劍。每日嘅生活就係起身、化妝、開機拍戲、返酒店背劇本，完全冇咗life，但係又覺得咁樣磨練自己係一件好開心嘅事。」JM在片場連拍十幾個小時、每餐都食杯麵、在酒店遇上超大蜘蛛嚇至花容失色，在荒山野嶺被蚊針到全個額頭腫起來，全部濕濕碎，最難熬是掛念香港的家。「最大感受真係知道homesick係咩一回事，係第一次離屋企咁耐，一開始好唔適應，跟住連香港陣除我都唔記得咗，會有咁嘅感覺。」</p><p>挑戰尺度</p><p>在內地拍劇吃些苦，讓JM感嘆在香港拍電影是件幸福的事。「希望可以做到半年在內地拍劇，半年回港拍一兩套電影，好掛住好鍾意香港，都想兼顧到為香港電影出力。好感恩有好多機會，趁後生梗係要勤力啲啦，樣樣都要試。」繼於《赤道》演性感打女，她客串拍攝的新片《巴黎假期》都抓緊機會突破自我。「雖然只係拍三日戲，但我都專登去學揸電單車，因為今次個角色好tough又有啲rude、爛躂躂咁。個造型我自己都從未試過，好似畫咗好多紋身呀、又染到個頭七彩，仲要好大膽主動去錫古天樂。」一連兩套戲的形象都與她之前予人的甜美感覺南轅北轍，接下來又會否挑戰更大的尺度？「咁啱兩套戲個角色都係型啲，冇話特別轉型嘅，如果遇到一套作品我好希望嘗試嘅話，我都會挑戰尺度。(並不介意性感嗎？)坦白講我覺得自己冇性感嘅料，但性感唔一定係身材方面，性感可以係發自內心或者係眼神、體態，都可以好有味道。」</p><p>守護愛情</p><p>JM的事業全速前進，愛情亦悄然降臨。去年已傳出她與任職黑石集團私募股權投資總監的富二代吳啟楠（Carl Wu）發展穩定，月初她被拍到與Carl及友人黃愷傑等一同往台灣十份旅行，日前又被周刊拍到她與Carl一起購置家具，JM卻刻意低調處理緋聞。問她是否正在蜜運中？「都係了解當中啦，係有一啲好好可以考慮嘅對象。」自認是工作狂的JM，卻不否認愛情亦相當重要，「事業係為先，但係都冇可能成世唔拍拖㗎，好慘箒！」不過她就好希望可以將戀情好好守護，「都關自己做呢行事，如果另一半係圈外人，都唔想另一半會有狗仔隊跟，都要為對方着想㗎嘛。」</p><p>戒掉購物慾</p><p>JM北上拍劇密密搵銀，早前又在股市有斬獲賺取七位數字，晉升圈內小富婆之列。辛苦工作可會獎勵自己，買個手袋買雙高踭鞋呢？「我係比較鍾意買高踭鞋同唇膏。以前係shopaholic嚟㗎，不過去咗內地拍劇日日都着戲服，都根本冇機會拎手袋、着高踭鞋，買嚟都冇用啦，到用時個款又out咗！都好嘅當儲錢，想快啲買樓好過。」</p><p>更多精采時尚內容，盡在 http://add.appledaily.com。 </p></body></html>