<html><header><meta charset="utf-8"><title>【壹週刊】10A港姐麥明詩被起底壓力爆煲匿埋喊</title></header><body><h1>【壹週刊】10A港姐麥明詩被起底<br>壓力爆煲匿埋喊</h1><p>【壹週刊】呢位背心短裙小姐咁省鏡，提名你去選港姐呀！咩呀，佢咪就係喺新一屆香港小姐面試日，即時彈出嘅女拔十優狀元麥明詩（Louisa）囉！不過一夜成名，唔係個個頂得順，有指麥明詩要匿埋喊發洩。<br><br>大台汲取教訓，今年港姐轉玩高度透明，將首輪面試的候選佳麗玉照放上官網，成功引起網民熱話。尤其挾住十優狀元，來自英國劍橋法律系嘅麥明詩，以超班學歷加靚樣獲一面倒激讚，未入圍已經贏民心。<br><br>無得輸，但壓力大！據了解，多年來讀書成績標青的麥明詩，正式鬥靚前壓力已大到頂唔順。據知情者透露，Louisa話以前預備公開考試，一日要溫習十幾個鐘咁辛苦都捱得住，以前唔明啲女仔點解選美會有壓力，終於到自己落場，先知道原來咁大鑊！<br><br>知情者仲話大家唔好俾佢個樣呃到，外表睇好硬淨，其實呢幾日俾人係咁起底，佢都有喺屋企喊。所以話成名係有代價架！<br><br>iPhone版下載： http://goo.gl/1SDaWF <br>Android版下載： http://goo.gl/xfQS8D <br>壹週Plus網頁： http://nextplus.nextmedia.com/  </p></body></html>