<html><header><meta charset="utf-8"><title>廣告經綸：可惜董伯伯唔搞波波池 - 文廸晞</title></header><body><h1>廣告經綸：可惜董伯伯唔搞波波池 - 文廸晞</h1><p>過去一星期，一個降落太古城的黃色波波池令全城着魔，大人細路蜂擁而至，勁至連網上黃牛飛都出現。點解一個只得一堆膠波的波波池，都可以令香港人咁狂熱？理由其實好簡單，香港人，實在太鬱悶。波波池的出現，能夠滿足香港人的心理需要。 <br>香港人心底裏一直好恨有一個場地可以供大家發洩，消消悶氣，減減戾氣，見到連大人都可以玩埋一份的波波池，自然全城追捧。香港人悶是有原因，政改搞來搞去都與真普選無緣；以為政府發多幾個電視牌，香港終於可以步入維基時代，帶給大家多點快樂，結果又是走不出無記獨大的年代。<br>香港人一直渴望樓價可以回復至人類可負擔水平，點知又係唔食唔住，練仙都要等15.5年先買到蝸居樓。明明已經無限OT，為工作把生命燃燒殆盡，最終都係與上車無緣，生活質素嚴重營養不良，你話人生幾悲哀。所以，我有理由相信，香港人係有嚴重的心理鬱結，極其需要搵個地方發洩。一個適合大人玩的波波池，畀機會大家玩餐飽，清洗一下煩惱，對香港人來說好重要。<br>所以，我建議董伯伯的「團結香港基金」，既然擺明車馬要團結香港人，就不要大灑千萬元，大搞甚麼電視廣告，拍埋一個好outdated嘅廣告。今時今日仲翻唱羅文的《奮鬥》，一班人企埋一齊，叫香港人發憤向上，團結一致，迎難而上。呢類橋段，回歸後已經用足十幾年，recycle完又recycle，到了今日的後佔中年代，仍照辦煮碗繼續用，真係唔知幾多人會buy。 <br>錢多，但都要用得其所。董伯伯不如搞多幾個波波池，辦多幾次Slide the City，加開幾場Colour Run，然後encore幾隻黃鴨遇着多啦A夢的盛事，令香港每個星期都好熱鬧，香港人每個周末都好happy。即使董伯伯拍多幾條電視廣告，都唔及一個波波池的威力。舊式思維，配合舊式橋段，企圖用這一套征服一班港式毛孩，效果會有幾好，唔使我講啦，講完。<br><br>文廸晞<br>mailto:heyadmen@gmail.com</p></body></html>