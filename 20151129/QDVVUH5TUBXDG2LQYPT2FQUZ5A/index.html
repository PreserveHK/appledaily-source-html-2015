<html><header><meta charset="utf-8"><title>大棋局：2016大美元時代（四） - Mr. Tregunter</title></header><body><h1>大棋局：2016大美元時代（四） - Mr. Tregunter</h1><p>港元因為同美元掛鈎，大美元時代下我哋去旅行發覺買嘢平咗外，或許未察覺有咩問題，但新興市場外匯儲備已嚴重失血。摩根大通指呢種現象「史無前例」，法巴則指「二十年未出現過」。面對資金不斷撤離，所有國家都只有兩個方法，一係放手匯率貶值，一係繼續用外匯頂匯價。如果非常依賴外國物資，大幅貶值會輸入嚴重通脹，經濟大亂；如果持續用外匯頂匯價，外匯用完時亦難逃貶值命運，結果衰多兩錢重。中國唔信邪，要喺兩個方法外開闢多一條路，就係推人民幣入SDR。</p><p>現時世界各國儲備嘅分佈，用簡單切餅圖明其概況。IMF將儲備數據分為兩部份，一為分配儲備（Allocated Reserves），另一為未分配儲備（Unallocated Reserves）。由於各國儲備未必透明，未分配儲備即係指官方冇明確公開嘅儲備。截至2015年第二季度，全球外匯儲備為11.459664萬億（美元．下同），分配儲備6.66634萬億，未分配儲備4.793325萬億（見圖）。<br>分配儲備中，IMF將七大貨幣列為官方外匯儲備貨幣構成（Currency Composition of Official Foreign Exchange Reserves,COFER），分別係美元、歐元、英鎊、日圓、加元、澳元、瑞士法郎，七大貨幣已佔96.89%，餘下3.11%由其他貨幣分，人民幣即屬於3.11%之中。<br>COFER冇列出人民幣佔全球外匯儲備比重，但IMF另一個官方外匯儲備資產調查，調查咗130個成員國，人民幣喺全球外匯儲備資產中佔0.95%。呢個調查同COFER唔同嘅地方係，調查包括職能同央行相近但又唔係央行嘅政府機構或商業銀行，即覆蓋面更廣，從銀碼對比可以睇到同COFER相差唔遠，所以估計人民幣喺COFER中亦佔1%左右。其他資產一項即SDR及黃金等（見表）。<br>可以睇到全球外匯儲備，SDR四大權重貨幣美、歐、英、日已佔79.35%，而SDR同黃金等又佔13.97%，人民幣如果無法納入SDR，無論點做大抵只能游刃於餘下嘅6.68%零頭之中。<br>若人民幣可以納入SDR，坊間估計最理想情況會有1萬億美元買盤長期買入人民幣資產。如此則人民幣匯價唔使再自己頂，唔使燒外匯，炒得太高嘅人民幣資產又有人幫手晾價。咁着數，如果美國畀你入，就係要你攞更有價值嘅嘢交換，而且令你如意算盤大打折扣。8月時IMF講過若人民幣納入SDR，估計佔14至16%權重，但最近有不同消息指，計權重時可能冇咁睇重貿易，則中國如意算盤估計要削1/4。人民幣匯價同A股食粥定食飯，就睇聽日IMF投票結果。<br><br>Mr. Tregunter</p></body></html>