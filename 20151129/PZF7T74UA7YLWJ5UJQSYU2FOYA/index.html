<html><header><meta charset="utf-8"><title>地產潮文：煥然壹居抽獎遊戲 - 地產小子</title></header><body><h1>地產潮文：煥然壹居抽獎遊戲 - 地產小子</h1><p>「終於有機會抽獎喇！」、「單身人士𠵱家有得申請煥然壹居喇！入息上限仲啱晒我！」<br>八十後的Eva勤奮上進，可惜總是儲唔夠首期，又超出居屋入息限額。近日和好姊妹Rebecca食飯，得悉市建局放寬煥然壹居申請資格，滿心歡喜。皆因Eva自出娘胎就與父母同住，渴望獨立生活，加上深受Rebecca透過置業投資而致富的故事影響，所以一直想置業，但無奈睇過不少新盤，唔係樓價太貴、位置太偏遠，就係環境不理想，或者間隔騎呢無法長住，二手樓亦太貴兼盤源太少。<br>「都話政客最鍾意搞事啦！嗰四個議員（市建局非執行董事麥美娟、郭榮鏗、蔣麗芸及胡志偉）話要市建局review個安排，係咪想我哋呢類單身人士永遠買唔到樓呢？」「呢兩年係選舉年嘛，政客當然要爭取曝光啦！咪咁啦……」<br>當Rebecca告訴Eva有議員要求市建局重新考慮銷售安排時，Eva生氣得連環拍枱兩次，連她桌上吃了一半的cheesecake亦無法吃下去，Rebecca惟有不斷講她男朋友的趣事，轉移視線。<br>「即係咁，我覺得要畀單身人士優先買細單位囉，反正家庭客通常要大單位先夠住嘅！唔係話家庭客無上樓需要，但係𠵱家越來越多人遲婚甚至唔結婚㗎。唔通想上樓就要求其搵個男人嫁咗去？我唔制呀。」「算啦！市建局俾班政客咁逼宮，點都要讓步，你個置業大計注定要defer喇！我哋plan吓出年東京之旅點玩好過啦……」<br>Rebecca再次轉移視線，這次Eva放棄發牢騷，沉醉於討論這個大旅行。<br><br>地產小子<br> http://propertykids.blogspot.hk/ </p></body></html>