<html><header><meta charset="utf-8"><title>大棋局：中國破局──集結號 - Mr. Tregunter</title></header><body><h1>大棋局：中國破局──集結號 - Mr. Tregunter</h1><p>面對美元萬劍歸宗可能引發嘅動盪，各國已紮行馬應對。印度6月開始再次實行黃金貨幣化，印尼7月開始國內禁用美元，俄羅斯第三大石油生產商Gazprom Neft對中國出口石油用人民幣結算。中國當然唔例外。若然你也喜歡捉棋，應有同感，每一着都打守勢時，最後通常都輸，只有邊守邊埋下反制先有機會贏。<br>早前泰國克拉運河事件之所以引起廣泛關注，因為係中國反制嘅一着。前美國國務卿杜勒斯提出島鏈戰略，由日本、台灣、菲律賓、馬來西亞等連成第一島鏈，封鎖太平洋令中國無法東擴。其中台灣嘅地理位置最重要，麥克阿瑟直頭稱其為「永不沉沒嘅航空母艦」。習近平雖然公開講太平洋夠大，容得下中美兩國，但美國顯然唔願意。中國入口嘅糧食、能源，有相當部份係經馬六甲海峽再上南海。美國重返亞洲，意思係由佢睇場，中國就需要繼續買美債確保路路暢通。但中國因為經濟急劇下滑嘅壓力準備以資本輸出破局，唔可以再不斷買美債，東面已被封鎖，惟有向西、南兩方馳突。西，就係一帶；南，就係一路。一帶一路覆蓋亞歐非26個國家，但留意，並唔包括美國。<br>一帶一路除輔弼中國由世界工廠妹過渡為世界地盤佬去保持經濟增長外，更重要嘅係要將人民幣送上國際化舞台。中國想人民幣加入SDR，SDR四大權重貨幣：美元、歐元、英鎊、日圓，每一隻貨幣都有其經歷，中國正準備模仿近一百年大國崛起之經驗。但模仿四大國際貨幣經驗前要先有錢，有錢先可以一較高下。<br>由去年開展嘅A股升浪，實際上係一次貨幣集結，準備向外對撼。慈禧曾經講過量中華之物力，結與國之歡心。「量」字歷來有唔同解法，或盡量，或衡量，但無論邊一種解法，意思都係集結民力。集結第一下必然係強悍，難在要保持一段長時間。中國現時要展現個勢係經濟衰退唔使驚，如周星馳《鹿鼎記》內猛咁舂自己心口對住隻蚊大叫：「夠膽你就飛埋嚟！」但不斷嘔血。集結號已經吹起，下一步就係模仿四大國際貨幣。<br><br>Mr. Tregunter</p></body></html>