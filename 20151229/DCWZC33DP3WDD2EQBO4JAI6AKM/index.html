<html><header><meta charset="utf-8"><title>女神tea time：收爐前買定半新股 - Fifi</title></header><body><h1>女神tea time：收爐前買定半新股 - Fifi</h1><p>臨近年尾，基金佬都近收爐狀態，昨日全日成交得406.8億元，唔計半日市，創2014年5月以來的一年半新低。咁嘅境況，大價股注定難炒上。<br>近日反而見到一堆半新股，逆市喪升，好似中國能源建設（3996）、焯陞企業（1341）噚日齊齊破頂，隻焯陞以昨日收市累積升幅更超過一倍！至於超強勢股IMAX（1970）上星期都掂到60蚊，相信喺《星戰》效應下，隻股好大機會短期內抽返上去再破頂。至於天寶集團（1979）更加爆升逾兩成。<br>喺一個唔知佢想點嘅市況，查實買半新股就相對安全，因為禁售期未過，大股東咩動作都做唔到，唔供得，唔合得，唔批得，總之咩都唔做得，所以安全度相對高。<br>天寶同樣12月中上市，上市價0.55元，除第一日爆升外，之後就向下炒。不過，股價自從跌穿上市價後，股價突然反彈。本來對呢類股份反彈，都會有戒心，但連升兩日後，噚日錄8,000幾萬成交，一抽升就升兩成，升得咁兇狠，真係可能有料到。呢隻股主板上市，市值得6.8億元，集資得嗰9,350萬元，1億元都冇，擺到明好炒格，阻力位應該喺0.8元多啲，保守啲，以0.8元計，即或有18%升幅。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>