<html><header><meta charset="utf-8"><title>潮中原力：潮人造型師博客2016 Trend Talk</title></header><body><h1>潮中原力：潮人造型師博客<br>2016 Trend Talk</h1><p>回顧2015後又要展望2016時裝走勢，明年興平底鞋定高踭鞋？Backpack還是大手袋？《add》 team訪問了三位時尚insiders潮人徐濠縈、造型師Tina Leung和時尚博客Fei Ping（張翡玶）的專業意見，讓時裝迷預覽明年時尚走勢，至於名牌的未明朗因素，Dior和Lanvin的設計主帥將會是誰？H&amp;M會跟哪個大品牌crossover？三位時裝人再作出個人預測！<br>撰文：《add》 team<br>徐：徐濠縈<br>Fei：Fei Ping<br>Tina Leung</p><p>Q1.繼近兩季迷你袋大hit，2016春夏的袋款亦百花齊放，你最期待的手袋款式是甚麼？</p><p>徐：時裝店最新引入vintage手袋，vintage手袋冇靜過，一直有班擁躉，我咁多年儲起唔少，得閒會拎出嚟，last forever，唔會舊咗，唔係跟trend。乜嘢款都鍾意，Kelly形狀又鍾意，背囊都鍾意。<br>Tina：我睇好美國新牌Mansur Gavriel春夏季新袋，除咗最signature嘅bucket bag之外，春夏推出咗shoulder bag、半月形clutch等新袋。<br>Fei：喺時裝周睇到好多structured bags，Dior、Ferragamo都有推出。都好期待Tod's新一季rocker feel嘅crossbody bag同埋Louis Vuitton喺天橋展示嘅rucksack。</p><p>Q2.去季掀起白色波鞋熱，春夏就有Chanel和LV不約而同推出如MBT的厚底涼鞋，你覺得2016將會大hit的是波鞋、涼鞋或是高踭鞋？</p><p>徐：波鞋同涼鞋，Puma、Nike都有fashionable鞋款，全白都多人着。<br>Tina：因我天生大腳，所以着厚底涼鞋唔太好睇，所以春夏我寧願着高踭鞋。Gianvito Rossi同Roger Vivier都係我心水選擇，設計舒服又timeless。<br>Fei：我覺得應該係兩吋以下嘅高踭鞋。幾乎所有我睇到嘅品牌喺2016春夏騷上都展示咗矮踭鞋。着咗咁多年超高踭鞋，我好歡迎呢個trend！</p><p>Q3.最想哪位設計師擔任Dior和Lanvin的主帥？</p><p>【Dior主帥】<br>三人都覺得Lanvin前主帥Alber Elbaz入主Dior做設計主帥一職的機會頗大。<br>Tina：我相信Elbaz能夠勝任Dior，希望睇到更柔和、更女性化嘅Dior。<br>Fei：Elbaz除咗有天份，亦覺得佢對Lanvin嘅貢獻，說明佢真係懂得點樣珍惜、同時改造一個歷史性品牌。<br>徐：Raf Simons離開Dior好傷感，我以前唔會入Dior係咁睇，但佢啲波鞋我有着，如果Alber Elbaz入主Dior都幾啱feel。<br>【Lanvin主帥】<br>Tina：心目中有三位人選，為Schiaparelli高訂設計嘅Marco Zanini、Marco de Vincenzo同Alessandro Dell' Acqua都係有才華嘅設計師。<br>Fei：Elbaz離開Lanvin，可能唔需要注入新血，相信設計團隊中或者已經有跟隨品牌多年嘅明日之星，好似Gucci升Alessandro Michele而唔係另外搵已出名嘅設計師，成功為品牌注入新面貌同活力。</p><p>Q4.最令人期待的聯乘企劃？</p><p>平價時裝連鎖店H&amp;M每年11月與大牌crossover的特別企劃，成為時裝人至平民必搶之物，來年聯乘品牌仍是個謎，但集團旗下&amp; Other Stories，與美國姊妹花品牌Rodarte合作的capsule collection同樣受注目，即將在來年春季發售。</p><p>時裝人最期待的聯乘又是甚麼？<br>徐：最期待運動品牌聯乘，成日着Nike，如果Nike加LV，或者Chanel，咁就win-win喇！好簡單衞衣、T恤，已經型晒，有時上網無啦啦見到啲假嘅crossover，tote bag、tee、衞衣，已經殺晒，唔需要好detail出波鞋。<br>Tina：鍾意H&amp;M聯乘系列，希望新季品牌同Dries Van Noten合作。<br>Fei：等緊時裝品味延伸至家居層面，時裝同家品品牌聯手出傢俬、地毯同埋裝飾品。</p></body></html>