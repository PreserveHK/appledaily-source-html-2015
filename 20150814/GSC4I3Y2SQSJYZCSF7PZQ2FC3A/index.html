<html><header><meta charset="utf-8"><title>爆美心妹妹唔開心Celine母灑淚：我好後悔</title></header><body><h1>爆美心妹妹唔開心<br>Celine母灑淚：我好後悔</h1><p>近年迅速走紅的童星「美心妹妹」楊鎧凝（Celine），上月推出寫真集，但當中部份照片被指意識不良遭市民報警投訴，事件交重案組處理，出版社馬上把寫真下架，操刀攝影師Ronald Lam向Celine致歉，Celine雙親也發聲明護女，寫真風波後Celine未再現身公開活動。<br>Celine媽咪楊太在事件後被批評利用囡囡作搖錢樹，又傳出過去三年共袋逾300萬元，甚至在拍寫真前也接了內衣商10萬元定金。無綫節目《東張西望》昨晚播出楊太訪問，她開腔回應指控更激動落淚。</p><p>「300萬天方夜譚」</p><p>楊太在訪問中提到曾多次與出版社及攝影師合作，但對這次沒有參與揀相一事承認有錯並說：「呢方面係我哋嘅過失，同埋我哋都承認咗我哋係好後悔。」她又在訪問中否認接受10萬元定金及多年來賺逾300萬元，她說：「唔係真，天方夜譚。」楊太透露替Celine揀job首選慈善工作：「拍劇都係3位數字，廣告先4位數字，我想佢參與多啲慈善活動，教佢要令人快樂，有啲慈善活動連車馬費都冇，志在參與。」楊太指自Celine兩歲多便開了銀行戶口：「佢啲錢就放入去，從來冇攞過出嚟，等佢大個決定點用。」<br>楊太又透露Celine近日在YouTube上看到這些負面新聞後有不快，她說：「我都知道有同佢解釋，佢暫時未必理解清楚，但情緒係OK，最擔心開學狗仔隊追訪會阻到返學同其他學生同家長，希望大家畀啲空間，學校都安排咗社工跟進。」楊太指負面新聞及網上的惡意攻擊，令她壓力很大，訪問尾聲更爆喊起來，她說：「喺屋企忍住冇喊，唔想影響到小朋友。」楊太承認她在事件中有錯：「有啲嘢我疏忽咗，以後仲要更加小心，畀佢快樂環境成長。」<br>撰文：陳杰</p></body></html>