<html><header><meta charset="utf-8"><title>腳踏4吋高踭鞋徐子淇陀仔8個月出關</title></header><body><h1>腳踏4吋高踭鞋<br>徐子淇陀仔8個月出關</h1><p>恒基千億新抱徐子淇現懷有第4胎，已有8個月身孕，近月她更絕迹社交場合，大部份時間都留在家中靜心安胎。閉關多時的徐子淇，上月底終於出關，出席丈夫李家誠姐夫李寧做搞手的「香港夏橋計劃」慈善活動，主力幫助基層學生在暑期學英文、自信訓練的課程。徐子淇幫夏橋計劃做贊助人已有3年時間，今次她為了與2百名學生聚會，之前已買了300本英文讀本送給學生。</p><p>肥肚唔肥身</p><p>徐子淇當日現身活動，分別穿了一件黑白波點連身裙及白色Burberry大褸，陀仔8個月的她腹部已好大，不過就肥肚唔肥身，靚媽媽手腳依然纖瘦，面部亦未有水腫。貪靚的徐子淇雖懷有金叵羅，但她仍着4吋高踭鞋現身活動，彎腰俯身與學生交流，而影大合照時，她身手依然靈活。徐子淇曾客串做義務導師教學生們學英文，當日活動更重遇她的「學生」份外開心，她表示：「佢哋家庭經濟環境差，無礙佢哋學習熱情，當其他人放暑假去玩去放鬆，佢哋就嚟呢度連續一個半月上堂學英文，有啲學生仲住得比較遠，長途跋涉，比平時返學仲辛苦。」<br>撰文：唐如</p></body></html>