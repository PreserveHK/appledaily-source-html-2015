<html><header><meta charset="utf-8"><title>大劉紅姑全女飯局　捉手仔笑呵呵</title></header><body><h1>大劉紅姑全女飯局　捉手仔笑呵呵</h1><p>【灣仔】前晚雖然天氣轉冷，市區氣溫跌至15度，但依然無阻大劉劉鑾雄去「飯堂」福臨門食飯嘅興致，前晚除咗同得寵女友甘比（陳凱韻），同行仲有大劉妹妹劉玉珍、鍾楚紅同埋幾位女士。<br>紅姑一向同甘比好老友，早年甘比帶埋阿媽，仲有當時只得一歲嘅女兒劉秀樺（Josephine）約紅姑去福臨門食晚飯，都試過俾記者影相，紅姑對甘比仲好照顧，目送咗佢上車先離開，甘比有時又會陪紅姑去行花墟買花，感情唔錯。<br>前晚9點半左右，大劉同大班女人晚飯離開，紅姑主動同大劉握手，之後大劉又同一位中年女士好好傾，全程捉住對方隻手拍吓拍吓係咁講，之後又搭住對方膊頭，企喺側邊嘅紅姑同甘比都係咁笑，至於大劉講咗啲乜，一次過𠱁到三個女人都咁開心，就真係唔知喇！</p><p>紅姑做柴可夫</p><p>不過，前晚都好大風，幾個人傾咗一陣，加上司機又已經將七人車駛到門口，大劉先同大家講拜拜上車，而紅姑前晚負責做司機，一次過揸車送幾位女性朋友一齊走，大劉就同甘比一齊坐「I LOVEU2」車牌七人車離開。<br>採訪、攝影：徐錦池、吳耀輝</p></body></html>