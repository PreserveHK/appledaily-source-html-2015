<html><header><meta charset="utf-8"><title>隔牆有耳：fb多謝左報日日「宣傳」國師教ATV復活 - 李八方</title></header><body><h1>隔牆有耳：fb多謝左報日日「宣傳」<br>國師教ATV復活 - 李八方</h1><p>呢排左報可謂相當畀面國師陳雲，幾乎日日頭版報道佢嘅城邦論，仲話佢嘅支持者喺英國搞個港獨政黨，國師唔只沾沾自喜，喺facebook多謝左報將佢嘅城邦論宣傳畀大陸民眾知，仲大爆話亞視都搵過佢做節目，只係國師唔騷佢，不過國師算唔話得，醒咗條好橋畀亞視，講明可以「起死回生」咁巴閉！<br>話說國師喺佢fb講，呢排佢因為中共幫佢「宣傳」，搞到佢不知幾紅，好多人搵佢做訪問，佢起碼推咗三份報紙同一個香港嘅大學研究計劃，所以對《大公報》等左報日日砌佢，佢不知幾高興，仲多謝《大公報》報道全港公共圖書館有181本佢嘅城邦大作，變相提醒市民喺復活節長假期可以借閱，「有181本，保證可以借得到」。</p><p>迎接「做臨時大總統」
</p><p>至於《紫荊》雜誌、《大公報》話佢支持者喺英國成立香港獨立黨，國師喺fb講「《大公報》報導了，我才知道有港僑在倫敦註冊香港獨立黨」，之後佢越寫越興奮，竟然話可能遲啲要黨報報道，先知香港已變咗主權國家，「要迎接陳雲做臨時大總統」！<br>根據長期觀察國師嘅高登仔認為，國師去到要做臨時大總統，都應該係冇食藥居多，但咁仲未算，話愚人節當日收到被判不獲續牌的亞視嘅邀請，希望佢上節目講吓「香港本地意識」，但由於忙緊寫書，擔心電視訪問要花費好多時間拍攝，所以拒絕咗，但國師可謂唔話得，醒咗條好橋畀亞視，仲寫包單一定掂，「如果（亞視）拍攝城邦論專輯，可以起死回生」，叫亞視拍城邦論專輯？究竟國師係當真定當愚人節笑話先？八方噚日打畀國師，可惜佢冇覆。<br><br>李八方<br>mailto:pf_lee@appledaily.com</p></body></html>