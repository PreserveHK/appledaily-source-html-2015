<html><header><meta charset="utf-8"><title>長實緻藍天開售 萬二張櫈坐滿晒</title></header><body><h1>長實緻藍天開售 萬二張櫈坐滿晒</h1><p>長實(00001)緻藍天今日開售七百多個單位，新盤反應意外地好熱烈，現場一度有逾千人排隊等候登記。現場所見，大部分買家都是香港人。由於三房單位入場價只係六百萬，而且發展商又有一手樓按揭優惠，扶你上車，比二手樓吸引，所以購買力都谷哂入嚟。<br> <br>發展商設A、B組進行抽籤，購買兩個或以上單位的A組於早上九時半優先揀樓，而十時B組買家亦開始接受登記，這時人潮開始湧進，龍尾更一度繞過半個紅磡港鐵站。<br> <br>不少幸運中籤的買家都認為新盤價錢合理，其中曾生及曾太更表示入了30張票，最後成功抽中。曾生表示：「我地而家都係喺同區租梗樓，見呢度價值都幾吸引，自己都有啲積蓄，打算買嚟同父母一齊住，方便佢地湊孫。」<br> <br>而現居西環的準買家唐小姐更一次過買下兩個單位，她表示：「話抵就唔係，不過reasonable。」自言考慮full paid的她對雙倍印花稅不以為然：「咁制度係咁我都要跟隨」。<br> <br>長實執行董事趙國雄表示，售樓現場已經提供一萬二千張坐椅供買樓人士，但不久已經「爆滿」，他更表示A組有客一次過掃了四伙，他對整體反應都相當滿意，餘下的二百多個貨尾單位會與港鐵(00066)商討，盡快推出。</p></body></html>