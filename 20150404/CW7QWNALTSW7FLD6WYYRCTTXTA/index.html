<html><header><meta charset="utf-8"><title>《導火新聞線》巡遊賀報捷小冰獲now傾合作</title></header><body><h1>《導火新聞線》巡遊賀報捷<br>小冰獲now傾合作</h1><p>【電視執位之發圍良機】港視神劇《導火新聞線》將於下周五大結局，在進入結局篇的前夕，一班演員梁小冰、周家怡、王宗堯、楊淇等，昨日齊齊為劇集宣傳，大隊先在尖東登上觀光巴士在區內巡遊，當巴士轉入廣東道時，「皇阿媽」梁小冰搶咪先以普通話再用廣東話介紹自己，接着一眾藝員又於新港中心落車派海報送朱古力，場面認真熱鬧。</p><p>周家怡有火盼合作
</p><p>對於亞視執行董事葉家寶表示，若果港視有節目適合在免費電視播放，希望可以合作，不少港視藝員紛紛支持，梁小冰說：「始終係免費台，有七百幾萬人可以睇到係好事。」成功獲發12年免費電視牌照的香港電視娛樂，最近積極籌備開劇，小冰說：「now同有線都有接觸我，我現時換咗經理人就係我自己，歡迎大家親自接洽我傾工作，我都希望同now合作。」被梅小青大讚演出有火的周家怡，獲悉小青姐指不排除合作一事，她開心地說：「多謝小青姐，我都希望同對方合作，對上一次合作大約10年前，暫時未有接觸。」<br></p><p>王宗堯何樂而不為
</p><p>另一方面，男神王宗堯亦對港視劇有機會在亞視播一事說：「係好事，希望今次係真，愚人節都過咗，如真係落實，始終可以畀更多人知港視製作。」他亦不介意收視成績並說：「香港人口味始終鍾意睇劇，人哋知道製作好就會自動轉台。」至於會否希望與now合作？他笑說：「好有錢㗎嘛佢哋，又大投資，港視冇同任何人敵對，冇倒戈呢樣嘢，我主要揀製作、劇本，有好對手何樂而不為。」<br>此外，港視前日公佈上周收視由每日平均點播五萬二微升至五萬四，上升百分之三點八；而每日平均直播用戶則由十萬六千上升至十萬九千，上升約百分之二點八。 <br>採訪：卓寶花<br>攝影：沈健程</p></body></html>