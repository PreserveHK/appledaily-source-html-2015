<html><header><meta charset="utf-8"><title>隔牆有耳：台8家得獎牛肉麵聚港開檔 - 李八方</title></header><body><h1>隔牆有耳：台8家得獎牛肉麵聚港開檔 - 李八方</h1><p>鍾意台灣牛肉麵嘅人有福啦，呢幾日喺香港就有得食。台灣觀光局為慶祝台北國際牛肉麵節10周年，邀請咗8間歷屆得獎店來港，今起一連三日喺鑽石山荷里活廣場開檔，只要捐20蚊，就可以品嚐到細碗牛肉麵，收益歸港澳台灣慈善基金會。<br>8間麵檔都由老闆親自出馬，食麵之餘仲會透露煮麵秘技。<br>其中阿牛牛肉麵嘅老闆林秀源係阿美族原住民，笑笑口話畀八方聽，本來唔識煮咁好食嘅麵，多得行家鄭正中搞咗個「台北市牛肉麵交流發展協會」，先越煮越好味，仲連續兩年得到清燉組冠軍。</p><p>每日最少燉4小時
</p><p>林秀源帶埋兒子林恩平嚟香港，林恩平好自豪咁話：「我們家的牛肉麵，沒甚麼特別，就是好吃！」<br>林秀源補充話其實有秘訣，牛肉每日至少燉4個鐘，湯頭用大量洋葱去熬，「看來清如開水，但就有濃濃的牛肉味，很清甜」。佢仲話，本來喺台北開舖，可惜間舖畀業主收返，諗諗吓寧願返老家開舖，七個員工都肯成家人跟佢哋搬去台東做嘢，「可能因為我對他們很好啊！」<br>下月18日起華信航空有直航機香港飛台東，暫定至8月，其間共36班，一星期兩班，早上10時10分起飛，好啱鍾意早機去但又唔想咁早起身嘅香港人，好貼心唷！</p></body></html>