<html><header><meta charset="utf-8"><title>隔牆有耳：唔騷CY 馬丁去彌撒 - 李八方</title></header><body><h1>隔牆有耳：唔騷CY 馬丁去彌撒 - 李八方</h1><p>特區政府趁聽日基本法頒佈25周年，將搞連串大龍鳳慶祝，梁振英聽晚6點半喺禮賓府宴請一眾基本法草委同諮委。因六四事件中途離職的原草委、民主黨創黨主席「馬丁」李柱銘，以及原諮委、和平佔中發起人戴耀廷亦在邀請之列。<br>馬丁唔會出席晚宴，因為聽日係天主教重要日子，佢每年呢日都會去香港華仁中學教堂出席「復活守夜禮（Holy Saturday）」彌撒，慶祝耶穌復活。馬丁覺得紀念基本法頒佈25周年冇意思，因為香港至今仍未落實基本法保障的一國兩制、港人治港同高度自治，更遑論真普選，「我覺得夾硬搞呢啲活動慶祝無意思，若然真正落實一國兩制，香港人自然會開心，𠵱家搞咁多嘢冇用」。</p></body></html>