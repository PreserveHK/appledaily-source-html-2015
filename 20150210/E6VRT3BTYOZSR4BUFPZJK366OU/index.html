<html><header><meta charset="utf-8"><title>樂香園：奶股可以升幾耐？ - 海迪</title></header><body><h1>樂香園：奶股可以升幾耐？ - 海迪</h1><p>去年奶價低處未算低，當時有業內朋友曾說：當你見到內地傳媒鋪天蓋地咁報道農戶倒奶殺牛時，應該就差唔多見底了。結果俾佢開口中。隨着今年新西蘭恆天然宣佈減產，奶粉拍賣價連續第四次回升，上游奶股近日全線大翻身，平均累升一成。<br>不過，芬佬普遍認為，奶股今次見底，只是一個六至十二個月的「交易」（trade），炒一轉即逝；中長期是否「轉view」、值得大手吸納？他們會答你：唔似。<br>聞說外國投資者對內地養牛股，有一個有趣的睇法：綜觀全球咁多市場，從來只有做下游產品會發達，如雀巢、達能，你幾時有見過有做牧場的會發達？就算可以做到好似恆天然咁，全球最大規模，PE都只得低雙位數，盈利率亦不會如內地同業咁，EBITDA有成20%、30%咁誇張。<br>上游行業經營風險高，自然是限制估值的一個重要因素。但投資者更關注的是，養牛本身是一門需要大量資本投入的生意，經營成本唔平，規模效益亦唔明顯。故此，養牛的回報率屬長期偏低，甚至把現金流拉長來計，持續都只會出現淨流出的情況。到底內地高利潤的養牛業，係咪真係有其獨特因素，可以持續下去？仍有待時間去驗證。<br><br>海迪</p></body></html>