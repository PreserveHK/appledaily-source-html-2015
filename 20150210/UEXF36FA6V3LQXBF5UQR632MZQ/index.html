<html><header><meta charset="utf-8"><title>求驗客手記：狂炒畢包美斯玩晒</title></header><body><h1>求驗客手記：狂炒畢包美斯玩晒</h1><p>美斯（中），美斯，都係美斯！喺周日巴塞隆拿作客大炒畢爾包5:2嘅西甲，五個入波都關美斯事！佢先喺十五分鐘主射罰球省中人入網，之後又造就蘇亞雷斯入波；換邊後美斯兩分鐘內先喺左路傳中搞到對手擺烏龍，再妙傳尼馬建功，加埋完場前策動攻勢，由阿蘇交畀柏度洛迪古斯湊成隊史第五百場聯賽作客勝仗。美斯勁到咁，教練安歷基賽後例牌讚吓全隊之餘，都話有佢喺陣中係榮幸喎；我求大俠明明記得，講緊兩人不和只係上個月嘅事，好彩巴塞之後踢出九連勝，咩不和都化解晒啦。佢哋𠵱家廿二戰五十三分，僅落後榜首皇家馬德里一分，連埋五十分嘅馬體會，三頭馬車有排鬥。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>