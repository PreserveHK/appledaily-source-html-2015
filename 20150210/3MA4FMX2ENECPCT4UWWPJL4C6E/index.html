<html><header><meta charset="utf-8"><title>中環在線：未接掌機管局　蘇澤光先賣口乖 - 李華華</title></header><body><h1>中環在線：<br>未接掌機管局　蘇澤光先賣口乖 - 李華華</h1><p>貿發局主席蘇澤光六月一號調任機管局主席，人都未過門，佢就急不及待為第三條跑道呢隻熨手山芋講好說話。<br>噚晚係佢最後一次主持貿發局周年晚會，回應有人問佢對機場興建第三條跑道嘅意見時，雖然把口就話「不在其位，不謀其政」，轉頭即刻戴頭盔，話用「市民身份」嚟講，佢覺得香港「需要」第三跑。<br>佢話，當年興建新機場、機場鐵路，都遇到唔少阻力，但睇番今日，金融中心地標IFC、ICC等，都係「機鐵產物」，「如果今日冇機鐵冇赤鱲角，香港會點？」。<br>蘇澤光仲講到唔停得口，指「時代要進步，經濟要發展」、「早日做早日好」、「有問題有困難唔等於唔應該做，係應該去解決」等等，hard sell到不行。<br>蘇澤光又話，好感恩自己有機會「飛天遁地」，之前做港鐵（066）主席時「個個月都陪啲人落去行路軌，睇下有冇裂痕、牆有冇漏水」，佢𠵱家就「好期望第日飛天」，賣口乖都冇漏新舊東家，好識做。</p></body></html>