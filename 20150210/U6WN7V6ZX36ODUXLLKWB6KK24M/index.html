<html><header><meta charset="utf-8"><title>政壹花生友：鄭家富又喺新東動起來 - 花生友</title></header><body><h1>政壹花生友：<br>鄭家富又喺新東動起來 - 花生友</h1><p>今、明兩年嘅區議會同立法會選舉，等睇戲食花生，是常識吧。花生友最近一個月，分別同泛民及建制中人飯局，只要一提起明年嘅立法會選舉立立亂，大家異口同聲都話最關注，議席唔夠分、爭到飛起嘅新界東。<br>泛民同建制兩派陣營，當然都四出打探吓敵方軍情，而大家原來不約而同傾起新界東嘅一個人，就係喺上屆唔再參選立法會選舉嘅前民主黨立法會議員鄭家富。佢哋話喎，近日見到久違咗嘅鄭家富橫額喺街邊掛起，由於婚姻監禮人嘅競爭日漸激烈，令到佢哋忽然諗起：當年因為政改方案同民主黨分手嘅鄭家富，會唔會就喺呢次政改風波後，明年選舉捲土重來？</p><p>田少不願靜下來</p><p>而新界東較為明朗嘅選情，係公民黨湯家驊似乎真係意興闌珊，但係咪可以全數過票畀徒弟楊岳橋？就係未知數。而民主黨蔡耀昌預料亦唔再參選，兩張名單上屆攞到嘅四萬票流向如何？好多泛民都囉囉攣。<br>建制派方面，有傳應該喺一月加入自由黨嘅工業界林大輝，盛傳「嫁又唔嫁」，上周對此欲言又止，不欲回應。之前已經講過啦，自由黨立法會新東代表田北俊唔再參選，若然大輝唔入黨，新東個位點樣傳承好呢？有人就留意到，田少近日動作頻頻，喺facebook相當活躍，有不願靜下來嘅眉目。如此看來，田少係咪肯肯定唔參選？連佢嘅某啲黨友都話唔敢肯定。</p></body></html>