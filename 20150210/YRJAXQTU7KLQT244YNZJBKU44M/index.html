<html><header><meta charset="utf-8"><title>求驗客手記：曼聯性醜聞乜乜乜球場搵出五大疑犯</title></header><body><h1>求驗客手記：曼聯性醜聞乜乜乜<br>球場搵出五大疑犯</h1><p>究竟邊個係曼聯性醜聞嘅主角？睇周日曼聯逼和韋斯咸1:1場英超，我求大俠特別留心，想睇吓邊位國際級球員表現怪異，希望可以搵到個答案。勞基梳爾十分鐘內兩黃一紅牌被逐離場，相信呢位十九歲英格蘭左閘最有嫌疑！<br>日前英國《太陽報》爆出曼聯嘅性醜聞，指有球員喺夜店廁所同個廿幾歲嘅女人性交，隊友就喺隔籬廁格偷拍，之後呢套由曼聯球員做主角嘅短片仲喺球隊更衣室度流傳。受咁大單醜聞影響，涉案球員喺周日對韋斯咸場波實會神不守舍！</p><p>法卡奧浪費單刀良機</p><p>除咗迪基亞依舊神勇之外，曼聯上半場踢得好差，進攻一潭死水，唔通醜聞主角係朗尼、法卡奧呢啲星級進攻球員？我求大俠諗，朗尼以前都偷食過，每次後果都好大鑊，全城轟動，相信佢都會識學精，就算係食，都唔會俾人留低罪證。當曼聯被韋斯咸嘅高耶迪喺四十九分鐘入波後，法卡奧浪費咗個單刀嘅扳平良機，表現令人失望；但佢初嚟埗到，家吓都未融入到球隊，加上佢個底都幾好，佢係主角嘅機會唔大。</p><p>梳爾爛蒲有前科</p><p>路爾斯華倫西亞效力曼聯六年，應該識落一班齊齊去蒲嘅豬朋狗友，加埋佢都有前科，試過喺網上勾搭兩個女仔去偷食。不過，睇番數據，呢場波踢得最差嘅應該係左中場贊奴沙，嫌疑會大啲。呢位比利時新晉國腳今場成日交失波，傳球成功率低過六成，話唔定佢因為件事搞到集中唔到精神，所以成日傳失波。廿歲人就做曼聯球星，着埋傑斯留低件十一號波衫，年少氣盛嘅贊奴沙好可能係呢套曼聯四仔嘅主角。</p><p>睇到尾段，最可疑嘅人出現嘞，勞基梳爾十分鐘內拎兩張黃牌，被逐離場。喺廁所做埋呢啲瘋狂行為，仲被人偷拍埋，相信唔單止年少氣盛，仲要加多幾分衝動先做得出。再者，梳爾舊年試過用短訊去約一對姐妹花玩3P，似乎係個幾玩得又鹹濕嘅後生仔。</p><p>靠乖仔白蘭特逼和槌仔</p><p>諗落個個都有可疑，如果我求大俠係曼聯領隊雲高爾，追查上嚟都幾頭痕，但好在雲帥仲有個好乖嘅契仔戴利白蘭特，可以等佢老人家放心。靠白蘭特喺補時嘅入波，曼聯先至可以追平1:1，搶番一分。雲高爾賽後都話滿意攞一分，仲讚自己下半場調入費蘭尼令到形勢好轉，但臨完場先唔見兩分嘅韋斯咸領隊艾拿迪斯就狂寸雲高爾，話曼聯係「長傳聯（Long-ball United）」，剩係識高Q大棍，呢吓寸得應。 </p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>