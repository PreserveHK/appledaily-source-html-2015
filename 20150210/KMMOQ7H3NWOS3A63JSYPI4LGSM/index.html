<html><header><meta charset="utf-8"><title>隔牆有耳：德領事封嘴不談政改 - 李八方</title></header><body><h1>隔牆有耳：<br>德領事封嘴不談政改 - 李八方</h1><p>近年唔少年輕人去工作假期，打工遊學放眼世界。港台數碼台食住呢股熱潮，喺節目《遊學全世界》加入新環節「領事系列」，搵全港總領事化身導遊，分享佢哋國家嘅遊學資訊，例如講吓必到景點，萬勿錯過嘅節日體驗等。<br>港台噚日為新環節舉行啟動禮，逾卅個領事應邀出席，一人一句介紹各國嘅重要節日同活動等。但八方搵勻全場，就唔見英、美、日等國嘅總領事喎，莫非政改關鍵期間，佢哋為免開腔評政改惹中方不悅？港台解釋，佢哋就唔啱時間，但美、日總領事都應承做節目，英國總領事就聯絡緊。而噚日有現身嘅德國駐港總領事蘭布斯多夫（Nikolaus Graf Lambsdorff，圖），佢佔領期間講過港人應以年輕一代為榮，但噚日再被問到香港政改即三緘其口，只風花雪月話新年會去吉隆坡玩喎。</p></body></html>