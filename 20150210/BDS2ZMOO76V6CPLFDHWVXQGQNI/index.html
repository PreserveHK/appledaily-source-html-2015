<html><header><meta charset="utf-8"><title>隔牆有耳：政總多菌　人人自危　奶媽狂包雲吞　民望高流鼻水 - 李八方</title></header><body><h1>隔牆有耳：政總多菌　人人自危　<br>奶媽狂包雲吞　民望高流鼻水 - 李八方</h1><p>呢排流感高峯期，稍一不慎，好易傷身！八方聽聞，添馬艦政府總部近排變咗播菌地，因為有啲梁班子中人病倒了，鼻水流不停，開高層會議時好危險，個個都驚會被傳染，笑笑口話喎，係咪應該董太防護Look去開會？其中兩個嫌疑播菌者，就係政務司司長林鄭月娥同食物及衞生局局長高永文，唔通佢哋兩個近期逢騷必出，忙到甩轆，一唔小心中咗招？<br>日前政務司司長林鄭月娥出席中總舉辦嘅賀年活動時，雖然神色唔錯好精靈，同現場人士打成一片，但其間卻頻頻拭鼻「包雲吞」（圖），個鼻仔仲因此紅晒陰功豬。林鄭若然病倒，特區政府大鑊鳥，八方噚日特別向政務司司長辦公室人士打探，獲派定心丸，發言人話呀，林鄭呢兩日確然係有少少唔舒服，但絕對唔係嚴重，更加唔係流感，多謝大家關心。</p><p>馮煒光病到變聲</p><p>向來楚楚可憐feel、近排成日出嚟回應流感嘅食物及衞生局局長高永文，近日都被人見到流鼻水，唔通身為醫生嘅佢，能醫不自醫？八方向食衞局發言人問過，證實局長雖然近排係有少少流鼻水，但唔係流感，換言之大家唔使對民望高避之則吉。<br>據聞連蜜運中嘅新聞統籌專員馮煒光呢兩日都不敵病魔，猛流鼻水，病到聲都變埋。八方問過馮煒光，佢話飲多兩啖水、休息吓就冇事，八方相信佢都會戴罩確保身邊人健康嘅。<br>至於其他問責局長，普遍嚟講比較fit，好似財政司司長曾俊華、勞工及福利局局長張建宗以及政制及內地事務局局長譚志源，分別透過發言人回應話冇病冇痛，鬼打都冇咁精神。至於教育局局長新聞秘書，都話冇聽聞近日吳克儉有病喎。</p><p>李八方<br><br>mailto:pf_lee@appledaily.com</p></body></html>