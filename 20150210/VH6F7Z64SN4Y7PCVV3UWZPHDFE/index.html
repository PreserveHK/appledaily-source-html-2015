<html><header><meta charset="utf-8"><title>隔牆有耳：奧巴馬弟港慈善演奏 - 李八方</title></header><body><h1>隔牆有耳：<br>奧巴馬弟港慈善演奏 - 李八方</h1><p>美國總統奧巴馬細佬Mark Obama本身係鋼琴家，噚日Mark訪港出席慈善音樂會記招。佢除咗即席演奏一首爵士同一首蕭邦作品，仲幫近排復出嘅神隱歌手韋綺姍伴奏一曲《Moon River》。八方本來想問吓佢，對香港嘅政改有乜睇法？不過佢聲明唔講政治，因為好多人講得叻過佢喎。<br>Mark同奧巴馬係同父異母嘅兄弟，長住深圳，幾乎每個月都會嚟香港。佢下月廿五號會喺「善學好友慈善演奏會」演奏，為內地弱視兒童籌款。佢噚日喺記者招待會用普通話講「新年快樂」、「身體健康」，同港人拜早年。原來Mark本身都喺深圳搞咗個兒童音樂慈善基金，不過暫時未有計劃擴展到香港。</p></body></html>