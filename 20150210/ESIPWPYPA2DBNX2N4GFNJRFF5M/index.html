<html><header><meta charset="utf-8"><title>足動神經：今晚睇兩個「阿簡」鬥法 - 波神</title></header><body><h1>足動神經：<br>今晚睇兩個「阿簡」鬥法 - 波神</h1><p>英超走得好快，只係半季，人面可以全非，預測可以全盤推翻；今晚快車矚目大戰，利物浦迎熱刺，兩位同係廿一歲嘅冒起新星、英文姓氏讀音相近嘅哈利卡尼（Harry Kane）同安利簡恩（Emre Can、圖）兩位「簡生」攻守對決，值得捱夜一睇。<br>英超屆屆估前四，難度唔比選冠軍遜色，季前筆者喺拙欄預測，車仔封王，最強對手唔係要爭衞冕嘅曼城，係新軍嘅曼聯；半季已過，車仔封王越嚟越穩，不過大患未必係曼市雙雄，其中熱刺個勢持續好勁，上輪藉列強失分成為大贏家，又係靠卡尼呢位土炮射手打垮死敵阿仙奴。普捷天奴季前由修咸頓，走去教長期係「倫敦三哥」嘅熱刺，俾人笑過錯檔；到𠵱家「肥仔普」得戚到夠膽同傳媒講，修咸頓仲係咁勁，都係靠佢上季執好隊波。<br>半年前，熱刺聯賽首循環主場吞利記三蛋，如今呢支北倫敦隊喺聯賽打上第五，比今晚對手紅軍高兩級及四分，追到次位嘅曼城只係差六分；「利、熱」都要踢下周中嘅歐霸盃淘汰賽，現時實力非常接近。睇番首循環陣容，熱刺仲係用「麻煩多多」嘅艾迪巴約打箭頭，哈利仔只做後備冇得落場；至於紅軍當時有大量新兵加盟，代替離隊嘅哨牙蘇，其中安利簡恩呢位土耳其裔嘅德國小將，喺嗰場有後備上陣，之後有傷唞咗一排，打防中表現唔突出，但去年尾轉型，喺紅軍三人防線擔任要角，出現重大突破。<br>唔好以為英超領隊一定位置高學問高，有時執好隊波都係靠撞手神，靠膽識。利記領隊羅渣士一向戰術敢於創新，三中堅之中，身價幾億港元嘅洛夫雲唔穩，高路托尼又要踢非洲國家盃，結果用安利簡恩墮後試出彩虹。踢後衞表現好，唔會好搶眼，但堅實數據冇得呃，由簡恩上年尾紅軍大炒史雲斯4:1轉踢中堅起，呢位大隻仔踢足利記十一場波，球會錄得六勝五和失六球（九十分鐘計）；啱啱場打吡，嘜到愛華頓中鋒盧卡古全場零射門。防線執好，紅軍𠵱家又有射手史杜列治復出，爭前四，筆者唔敢睇少。<br>前鋒入到波，更吸引眼球。熱刺唔係艾迪巴約冇態、蘇爾達杜唔識入波，另一位「簡生」卡尼上位冇咁快。今年元旦日能令英格蘭最強雙中堅，泰利及加利卡希爾大出洋相，助熱刺主場大炒車仔5:3，卡尼嗰場入兩球已大露鋒芒。普帥好嘢在同教修咸頓一樣，畀好多機會班九十後小將；熱刺近十場聯賽贏波有八次開2:1，證球隊戰意強、體力厚，條中場線喺上個禮拜六掃到阿仙奴班大牌，真係企都企唔穩。<br>熱刺着晒火，同紅軍實力接近，呢場成冷門可以一博；當然，兩軍戰術變化大，又力爭前四位不想和局，入球「大」可兼顧。總好過禮拜日捱夜睇曼聯作客韋斯咸，紅魔執咗半季都未掂，落後只識派「爆炸頭」費蘭尼出嚟亂撼，幸運追平，對隊波幾失望。文：波神</p></body></html>