<html><header><meta charset="utf-8"><title>隔牆有耳：卿姐醉鴿迎戰CY杯葛 - 李八方</title></header><body><h1>隔牆有耳：<br>卿姐醉鴿迎戰CY杯葛 - 李八方</h1><p>政府消息不斷話喎，梁班子會缺席民主黨喺年廿七舉行嘅二十周年黨慶兼籌款晚宴，因為白鴿黨叫梁振英下台、又話要就政改辭職公投，官員唔應該出席支持囉。傳聞傳足幾日，特首梁振英都冇正面回應，特首辦至今只係稱，政府官員會因應工作情況同日程，出席唔同場合，唔會評論個別邀請。</p><p>田少call黨友撐場</p><p>面對梁振英嘅杯葛傳聞，身為白鴿黨廿周年黨慶兼籌款委員會主席嘅李華明都嬲嬲豬，佢話如果傳聞屬實，等同「兜頭淋冷水」，係向白鴿黨「開戰」。肥仔明透露，過去十九年嘅黨慶活動，都有政府官員出席，如果今年「唔畀面」無影，雙方關係肯定進一步陷入低潮。<br>雖則梁振英疑似小器地落封殺令，但白鴿黨卻未驚過。肥仔明透露，黨主席劉慧卿上一次黨慶炮製嘅「卿姐醉雞」，不知幾咁受歡迎，今次卿姐會encore，但會由雞變成鴿，希望各界到時多多幫襯，買番幾樽「卿姐醉鴿」支持，佢仲話同白鴿黨同病相憐、被梁振英杯葛出席黨慶嘅自由黨，榮譽主席田少表明會call多啲黨友嚟撐場。</p></body></html>