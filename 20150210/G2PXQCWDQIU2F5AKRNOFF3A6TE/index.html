<html><header><meta charset="utf-8"><title>真係仆幾次街都不足以形容 - 林夕</title></header><body><h1>真係仆幾次街都不足以形容 - 林夕</h1><p>我認識的人當中，操得一口流麗粗口的，莫過於黃霑。沒錯，是流麗，不只流利。黃霑粗口，風格廣泛，時而豪放派大大聲罵街，時而婉約，在文言中國風中再添一二國罵，是為雅俗共融，故曰流麗。有次他抱怨工作辛苦，慨然嘆曰：「皓首窮經，諗嘢諗到×毛都白×埋，唉。」<br>先人前輩這千古一嘆，斯文中帶粗壯的硬道理，我一直笑到前天。江山代有才人出，前天，政制事務委員會公開諮詢行政長官普選辦法，進場參與諮詢的沒有織毛衣的傻女，卻有一名錢詩文小姐，斯斯文文，粗粗地指正斯文敗類。大家上YouTube打「大家聽聽，勇敢的少女特別漂亮」就可以知道何謂粗得流麗。<br>詩文小姐發言內容其實非常沉悶，黑警打市民又唔出聲，政府黑箱作業又唔出聲……咁真實，大家見慣見熟，你話幾悶？詩文小姐忽然來一句：如果要用形容詞嚟形容你班建制派，真係「仆街」都不足以形容……。詩文小姐勝在語氣平淡中見真摯，細細聲中見力度。球證譚耀宗不斷出黃牌警告：你唔可以講粗口呀吓。詩文都不為所動，不慌不忙，維持同樣音量語氣，借力打力：我知道主席一定會叫我注意自己嘅言行，但我赤裸裸咁做番我自己，講粗口都好過你班人衣冠禽獸人面獸心，面一套底一套……。<br>民間特首周潤發講過：我大聲講嘢唔代表無禮貌，阿sir。非為民間服務的特首又講過，大聲講嘢唔代表有道理。<br>後一句是廢話，cut。至於發哥那句，從此可以引申出：我細細聲陰滋滋講粗口，唔代表唔理直氣壯唔係鄙視緊你。如果一句人面獸心不足以形容那些嘢，怎忍得住用粗口把道理「優化」？其實，我不明白，在街上仆倒，不知粗在哪裏。我怎麼覺得，「優化」「並唔存在××的空間」比粗口還難聽呢？<br>當年黃霑在鏡頭前也從未漏出過一句粗口，詩文勇敢在肅穆的議會斯文地仆街給你聽聽，流麗過無限循環的框架框架框架。詩文小姐只是有些地方搞錯了。你說人家人面獸心，可有些人因為獸心而影響到長相不太像人了。此外，面一套底一套，你敢肯定？一個日日放毒、講嘢粗暴過粗口的人，心裏可能已經自我催眠洗腦，底面沒有差別，跟你一樣，早已赤裸裸做自己，否則何以給你看出衣冠裏裝的是禽獸？</p></body></html>