<html><header><meta charset="utf-8"><title>女神tea time：中國人熱愛馬桶 - Fifi</title></header><body><h1>女神tea time：中國人熱愛馬桶 - Fifi</h1><p>日圓係咁跌，唔少香港人都選擇去日本掃貨，不過唔少人去完返來都話，去到又遇到唔少內地人，唔多唔少影響心情。<br>早前日本公佈，去年中國遊客急增，按年大升83%至二百四十一萬人次，佔總旅客人數18%。每五個遊客就有一個係中國人，數目咁龐大自然又會製造一些中國奇蹟！有報道話，唔少內地旅客去到日本，竟然走去搶買馬桶，即係嗰隻殺菌、除臭、加熱、沖洗等多功能嘅馬桶，甚至有人一買買幾個。<br>唔係日圓跌，都唔知中國人對馬桶原來係充滿熱情。講真，中國泱泱大國，難道就冇廠商賣呢隻馬桶嗎？冇咪淘寶買囉。說穿了就係信唔過中國製造，難為馬雲仲夠膽講淘寶冇賣假貨。中國人唔敢用國貨是國恥，但一間上市巨企主席，擘大眼講大話，這何嘗不是國恥。 <br>東瀛遊（6882）呢兩日終於起動。公司主打日本團，自然係日圓跌受惠股。公司管理出名好，已令人對公司加分。集資所得用來提升電話中心、網站、支付系統，於網上旅遊市場爭一席位，目前正慢慢打開內地市場。呢隻半新股1.39元上市，最近打破橫行格局炒高。首先現時市場要收嘅都收齊貨，第二日圓跌有利公司增加收入，第三就快新年假，現在唔炒還待何時？<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>