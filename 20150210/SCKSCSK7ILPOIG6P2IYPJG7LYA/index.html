<html><header><meta charset="utf-8"><title>中環在線：恒生一姐帶後輩拜早年 - 李華華</title></header><body><h1>中環在線：<br>恒生一姐帶後輩拜早年 - 李華華</h1><p>羊年下個星期就到，恒生銀行（011）一姐李慧敏每年都會率領執董馮孝忠等一班管理層，同佢哋個招牌財神一齊影張大合照同大家拜個早年，為咗增添年青與活力感，佢哋近年都會搵埋幾位大學畢業冇耐嘅見習生一齊影相，今年呢張，兩位女見習生仲特別省鏡。<br>聞說，恒生公關部同事每年都會喺公司內部不同活動，留意每位見習生，揀出比較活潑嘅同事去影呢張拜年相。今年兩位女見習生都係舊年七月加入恒生，分別叫Karen同Jasmine，兩位喺大學都係主修工商管理，𠵱家喺不同部門輪流工作，學習銀行營運。Jasmine今年四月仲會跟管理層去雲南山區做義工。</p></body></html>