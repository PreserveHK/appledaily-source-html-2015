<html><header><meta charset="utf-8"><title>七級偽術：點做公關由你揀 - 彭瑪莉</title></header><body><h1>七級偽術：點做公關由你揀 - 彭瑪莉</h1><p>上周說做防患未然式危機管理做得好，公關往往無功可領，皆因做得好，老闆見刀未見血，根本未識痛，不會領悟到危機團隊的價值；反而當爆了鑊，你盡力救亡，在鎂光燈下耍番套拳，這時只要略見成績，老闆大多會心存感激。<br>同行老友碰頭，說到這個現象，會說笑謂不如放軟手腳，索性撒手讓危機爆發掉，便有機會一展身手，年尾領番份巨額花紅其實也不錯。說罷嘻哈絕倒。正當大家當笑話一則爆笑起來，公關H陰陰嘴笑，說：「咪當講笑呀，真係有人咁做，而且一度頗為成功！」<br>H說，城中真的有公關如此「高招」，一邊侍奉老闆，一邊就是非當人情，把老闆動向，私自放料予相熟記者，記者自然視他如自己人，然後報道出來，鬧出風波後，他又可整色整水要記者寫番啲正面嘢，說是自己向記者交涉後的成果，如此一來，他又可以向老闆邀功。<br>Mary衝口而出，嘩，咁咪即係上下其手，閒閒一招，自製風波一場，便教記者老闆都對她感激不已，確係高人。<br>H話，係，開頭確係好成功，成為老闆愛將，但上得山多終遇虎，老闆終究知情了，從此便把此人打進冷宮，後來亦離開了有關公司。所以，Mary常說，上司要跟個正路的、心術正的，一旦學壞師，以為公關真係咁做，真的萬劫不復。<br>早年有次公司快將賣盤，財經界冇秘密，friend到一齊打麻雀的記者午夜打來求證，講明詳情他已掌握，只是想問Mary一句買家是否姓乜，說了一晚，Mary連公司是否在傾賣盤都不肯confirm，結果，老友和Mary反了面，Mary委屈得落下淚來。但至今，Mary仍為自己的決定感到自豪。<br><br>彭瑪莉<br>mailto:marypang2015@gmail.com</p></body></html>