<html><header><meta charset="utf-8"><title>分房瞓五年　遭精神虐待林雅詩轟老公古板似師奶</title></header><body><h1>分房瞓五年　遭精神虐待<br>林雅詩轟老公古板似師奶</h1><p>現年37歲的人妻林雅詩（Grace）後日舉行寫真發佈會，外間一直盛傳Grace和丈夫溫文英婚姻亮起紅燈，昨日有報道指林雅詩五年來跟丈夫沒有性生活，更被精神虐待嗌離婚，Grace昨接受本報電話訪問，她直認最近跟老公因寫真集嗌交，她說：「因為寫真集問題都有啲拗撬，其實一路冇同佢講，我冇講大話，我係冇講過畀佢聽出寫真，因為最近太多報道，佢知道嚟問我，跟住佢講啲唔係咁好聽嘅嘢。」</p><p>「我都係想挽救」 </p><p>Grace指老公對寫真一知半解，她說：「因為佢乜都唔知，淨係知係寫真，佢好師奶，淨係覺得寫真就有啲乜睇，或者可能露點呀！啲思想好古板，我有同佢講冇乜特別嘢，到時你睇到咪知囉，當然我自己知道個底線係邊！」新書發佈會不會邀請老公出席？她說：「我會問佢嚟唔嚟，佢未必嚟，我都會問聲，得閒就嚟喇！」<br>林雅詩和丈夫關係似乎名存實亡，她說：「我諗𠵱家好多兩公婆嘅關係都係咁，所以好難講。」Grace直認跟老公分房瞓五年，至於是不是沒有性生活？她不置可否：「分房瞓真係五年，性生活又冇刻意話點樣計過，我呢段時間係同囝囝瞓。」講到離婚，Grace表示最近一次鬧離婚是一年前的事，如今是不是仍然想離婚？她說：「如果往好嗰方面睇，我都係想挽救，唔想去到咁盡，我爹哋、媽咪都係離婚，我唔想行番佢哋條路，想有個happy family，但係好多嘢未去到最後唔知，可能離咗婚會更加好。」Grace今次復出推出寫真集，強調是想擁有自己事業，她說：「咁啱係有人搵我出寫真，我想返內地登台，可以做吓其他嘢，其實我最主要唔係香港，我想話畀人知我返出嚟。」 <br>採訪：非非</p></body></html>