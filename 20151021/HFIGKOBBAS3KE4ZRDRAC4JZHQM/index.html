<html><header><meta charset="utf-8"><title>【專題籽】街頭匠人執垃圾　棄木升級變靚傢俬</title></header><body><h1>【專題籽】街頭匠人執垃圾　棄木升級變靚傢俬</h1><p>【專題籽：舖仔小店】<br>認真的男人最man，許伯十二級man。每天不變的時地人：晨早六點，大埔富善街71號檔，許伯，木材。他手起刨落，用「積梳鋸」鋸好木塊，變出凳仔、書架、衣櫃等，一絲不苟，不偷工，但減料。吓？係呀，他專執垃圾房舊木，全新木料，可免則免。Upcycling（升級再造），許伯唔曉呢個字，但身體力行在做。人棄他取，每天準時表演化腐朽為實用。</p><p>廢木，同廢青一樣，難聽過粗口。木，哪裏廢？每天數以噸計的木材被送到堆填區陪葬，才會報廢。一雙手，可以丟棄有用的東西，也可搶救。年近70的許伯（許濃遠）選擇後者。「香港好多污染，希望盡番啲義務。你知唔知種一棵樹成為木材，起碼要四五十年；松木都要三十年；白千層十幾二十年就得，但木質好差。」他在富善街街市有個小檔賣皮具，但經常到附近垃圾站撿舊家具，把有用木材從鬼門關拉出來。「近兩年，在垃圾站不時發現新簇簇的傢俬。梗係啦，兩房間作四房，四房間成六房，仲邊有位放咁大個櫃？」他認為越來越多人由大屋搬到劏房，大件家具因而無得留低。「以前英國殖民地政府會起徙置區、廉租屋。𠵱家冇啦，啲後生十年唔食飯都買唔起樓。香港啲樓炒到天價，全世界最貴。」許伯，你為何將我等窮L的心聲道出，喊出嚟！不過相對許伯經歷的大起大落，我N世上不了車呢啲小事，又算得係乜。</p><p>轉租八舖位大賺　沙士一鋪清袋</p><p>許伯做木家具，不是半途出家，他年輕時在大陸跟父親學習木工，後來做裝潢，手藝也派上用場。偷渡來港後，他與太太走鬼賣生果、海鮮，捱至有個檔口，繼而在大埔生根，二十多年來，賣過菜、豬肉、雜貨、生果、成衣等。「真係72行都做過。」後來他跟人夾份承租八間舖頭再轉租，卻因沙士、金融風暴輸掉成副身家。「說句難聽啲，就是一鋪清袋。生意失敗，人變得冇鬥志。」他說來輕描淡寫，但聽得出只是用了「時間療法」。後來他做皮具小買賣至今，偶然在垃圾站撿到木板，就試試做幾張凳仔，看看有沒有人願意欣賞。結果反應比想像中好。做回老本行，許伯意外找到新生趣。做木工的勞動，他當作體魄鍛煉。「比跑步、晨運更好。一舉兩得，賺到飯盒錢，又對身體好，呢幾年都冇病過。」令免疫力大增的不光是運動，還有滿足感。「有兩三個客，曾各自幫我買過六七個櫃㗎！」說時，笑得眼都瞇成一線。<br></p><p>木材放花槽　嘆無錢租倉</p><p>翻新後的家具脫胎換骨，加上售價便宜，變成基層恩物。「即使個櫃本身幾新淨，只是塗光油、修理鉸位等，也要一個多小時，才賣二百多元。」有時街坊找他訂做新櫃，他要做五、六小時，也只收四百多元。他笑說：「做呢啲賺唔到大錢，工字不出頭，出頭就是『土』，即係死嗰日呀。」打工永遠冇發達，但發過達的他現在不求財，𠝹一兩塊木板，不收費；小問題要修補，也不收。「最緊要幫到街坊，無所謂。」<br>這巧手老師傅在停車場幹活，車輛進進出出，他都停工讓路，從不怕煩。可是儲存木材令他相當頭痛。他的皮具小檔面積不足100呎，每吋可用空間都被木材佔據了，有時多撿了一堆，會暫放附近花槽旁。他無奈地說：「清道夫、食環會叫我清走，人哋係啱嘅，咁樣係阻街，有時都要放棄，丟到垃圾站。」許伯的小舖每月租金高達6,000元，他實在負擔不起租倉庫。講到尾，不能實踐upcycling，竟然又係土地問題。還望大家想為家居轉新look時，會想起這些再生家具。</p><p>地址：大埔富善街71號</p><p>升級再造潮家具</p><p>升級再造（upcycling），意指把廢棄物料用設計方法轉化成有價值用品。許伯的出品實而不華，所有家居適用。如果想找款式襯番閣下stylish home的傢俬，以下兩家同樣主打upcycling的木家品studio，可能是你的心水。</p><p>長尾工作室</p><p>長尾工作室擅於利用卡板及酒箱改做成書架、咖啡小桌、枱燈等，多綴以意大利瓷磚，令家具特別奪目。<br>facebook：長尾工作室</p><p>The Cave Workshop
</p><p>由幾位80後設計師組成的The Cave Workshop發揮卡板的無限可能，出品富設計味，有延伸性，襯絕簡約家居。<br>facebook：The Cave Workshop</p><p>記者：葉青霞<br>攝影：許先煜<br>編輯：李寶筠<br>美術：孔文彬</p></body></html>