<html><header><meta charset="utf-8"><title>葉昇瓚爆搞喊黃紫盈內幕始作俑者係袁志偉</title></header><body><h1>葉昇瓚爆搞喊黃紫盈內幕<br>始作俑者係袁志偉</h1><p>仲記唔記得前無綫主播黃紫盈報新聞流淚事件？2013年6月27日，紫盈BB傍晚近6時，於互動新聞台報道新聞時眼紅流淚於人前。<br><br>件事嘅原因，版本眾多，有說原本下晝五點半嘅新聞報道由男主播葉昇瓚負責，但因新聞部高層袁志偉不滿葉昇瓚個髮型，下令換人。當日黃紫盈及張文采同當值，高層先召黃紫盈頂替，但黃紫盈話未必趕得切，於是改為要求張文采頂替報，張文采都應承嘅。<br><br>但當黃紫盈5點20分錄影完，剛升職嘅張文采就話：「你依家得閒，點解你唔去讀要我讀？」黃紫盈反駁張文采係應承咗喎，但張文采只係話：「我係senior，我負責編邊個讀。」更以上司身份施壓：「依家唔係你話得唔得，係我叫你去做！」黃紫盈惟有抱住委屈心情上陣，卒之落淚人前。<br><br>件事過咗咁耐，網民「花生」完喇，已為人淡忘。不過，31歲嘅男神主播葉昇瓚離開大台，轉行做財經公關公司，忽然又令人諗起黃紫盈事件。<br><br>昨日有周刊登咗葉昇瓚篇訪問，第一個問題當然就係黃紫盈喊嗰單嘢。係咪關葉昇瓚事？葉昇瓚話，係老闆唔鍾意男仔髮型有層次一支支，要貼服，「老闆喺電視度見到，message我哋，叫我出返嚟，去廁所整下個髮型。」呢個「老闆」，就係無綫新聞及資料部總監袁志偉。<br><br>傳聞話，花哥袁志偉個髮型，十年如一日都係咁，所以對葉昇瓚呢個「一支支有層次」嘅髮型不滿，而之後發生嘅事，如上。<br><br>但葉昇瓚於訪問中強調，唔係佢搞喊黃紫盈，又話唔知點解黃紫盈會喊:「可能黃紫盈突然間諗起啲傷心事。」葉昇瓚指都有問過黃紫盈係唔係唔想幫佢讀，所以喊，但黃紫盈當時就話唔係，而事後葉昇瓚都冇再追問落去。</p></body></html>