<html><header><meta charset="utf-8"><title>政壹花生友：村選勾起新仇舊恨 - 花生友</title></header><body><h1>政壹花生友：<br>村選勾起新仇舊恨 - 花生友</h1><p>新界村代表選舉大戰，1月4日起正式展開。唔少新界鄉紳都緊張戰況，而喺鄉紳花生友之間，近日再流傳一段民建聯用完即棄嘅往事，用嚟引證幫民建聯抬轎冇好結果，叫各位鄉紳自己食自己好過。</p><p>新界人民記互鬥</p><p>04年人稱「煲呔英」嘅鄉議局委員李國英，夥拍劉江華代表民記參選立法會新東直選，爆冷連奪兩席後，做咗一屆任期就走，讓位畀民記明日之星、一當選就因「搓My Breast」成名嘅陳克勤。但有鄉紳替煲呔英為大局着想退位不值，話深明大義未必有好收場，原來鄉紳間流傳，煲呔英做開嘅大埔鄉事委員會副主席，稍後又要讓位畀民建聯，因此冇得連任，仲話煲呔英個老婆都睇唔過眼，不滿老公佢加入民建聯後乜都冇，狂質佢「點解仲唔退出民建聯？」<br>到底邊個想搶煲呔英個位？原來現為大埔區議會主席嘅張學明，若然來屆續留區議會，必須先返鄉委會落腳，故此佢極有可能透過翻閹大埔鄉委會主席，從而再掌大埔區議會，而張學明係屬林村約，同煲呔英一樣，按慣例一約只可一個代表做正副主席，所以若然張學明要爭，煲呔英就冇乜機會咯。<br>查實佢兩個都係民建聯，似係互搶多於新界人同鄉紳互鬥。有鄉紳聽完煲呔英嘅選舉舊聞流出，話唔好忘記，新界人同民記好多新仇舊恨呢個時候流出，唔通冇原因？花生友聽聞，民建聯搵咗「親信」，想爭沙頭角鄉委會主席一職，硬撼現任主席李冠雄。民記點解咁多小動作？花生友認為離不開為2015年區議會選舉鋪路搶定票。<br><br>花生友</p></body></html>