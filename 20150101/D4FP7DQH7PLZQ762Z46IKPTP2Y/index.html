<html><header><meta charset="utf-8"><title>隔牆有耳：周庭新一年想GPA過3 - 李八方</title></header><body><h1>隔牆有耳：<br>周庭新一年想GPA過3 - 李八方</h1><p>新一年，大家有咩願望呢？爭取真普選，唔使問阿貴都排首位，但查實撇除普選，唔少政界中人都有其他個人願望。好似學民女神周庭咁吖，佢除咗力爭機會渺茫嘅公民提名，亦希望年輕人踴躍登記做選民，以便履行公民責任，喺區選同立法會積極投票。身為大學生嘅佢，亦希望個個大學同路人，GPA全部都過3。</p><p>Tanya祝CY千秋萬世</p><p>話咗有普選先結婚嘅公民黨陳淑莊，佢竟然「轉性」祝願梁振英千秋萬世、警務處處長曾偉雄做到唔使退休，越嚟越硬淨？忽然大轉軚，原來佢話願望呢家嘢，講咗就唔靈，所以務必講晒出嚟喎。<br>至於長毛，「梁振英落台，推翻8.31人大決定，香港可以落實全民退保計劃、標準工時」都擺咗入願望清單，佢同時希望參加雨傘運動嘅人都平安無事，人人可以多啲陪到屋企人。白鴿黨胡志偉都係咁話，佢同時希望即將公佈嘅政改方案聽到香港嘅民意，施政報告唔再假大空，同時都祝願佢嘅白鴿黨友喺呢個政治低氣壓下無畏無懼，硬淨爭民主。</p></body></html>