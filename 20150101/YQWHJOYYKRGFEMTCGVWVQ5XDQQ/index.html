<html><header><meta charset="utf-8"><title>隔牆有耳：HKU站縮寫惹爭議 - 李八方</title></header><body><h1>隔牆有耳：<br>HKU站縮寫惹爭議 - 李八方</h1><p>港鐵西港島綫通車之後，俾市民發現唔少設施都有蝦碌錯處，好似香港大學站嘅行人天橋英文指示，將「Footbridge」串咗「Foodbridge」，升降機又有「蠱惑lift門」，開門鍵貼上關門字樣，關門鍵就貼上開門字樣，真係好難捉摸。捉完錯處，大家轉為熱議港大站英文名用咗縮寫「HKU」係咪OK？有人不滿反問，如果咁都得，東鐵綫大學站咪就咁叫「U」都得啦！<br>港大站係首個採用英文名簡寫嘅港鐵站，港鐵回應話，車站命名前透過區議會、居民會等渠道收集意見，仲諮詢香港大學校方意見㗎，已充份考慮名字代表性、車站附近地理位置同地區特色等。但係有市民就覺得，遊客嚟到可能唔明「HKU」點解囉。</p></body></html>