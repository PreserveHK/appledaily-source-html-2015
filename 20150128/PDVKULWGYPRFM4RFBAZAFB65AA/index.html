<html><header><meta charset="utf-8"><title>趣BLOGBLOG：1060非揸不可 - 股榮</title></header><body><h1>趣BLOGBLOG：1060非揸不可 - 股榮</h1><p>若非影星趙薇以三十一億元入股阿里影業（1060，前稱文化中國），股榮差不多已忘了近一年前落下的蟹貨。阿里巴巴約一年前，入股的當時仍稱為文化中國，春江鴨事先買齊貨，結果入股消息宣佈，股價衝高後立即仆倒，全城齊齊坐艇。當時買了兩注，2.6元先入一注、2.2元再溝一注，賬面仍然輸31%。<br>事隔一年，隨着前主席股權易手，轉莊完畢，其他明星股東陸續浮面，1060返家鄉的機會，也漸入佳境。由中央結算系統持股紀錄顯示，趙薇去年十二月底，以場外平均價1.6元入股19.3億股阿里影業，數量跟董平持股權數目一致，極有可能董平沽出的股份，就是由趙薇夫婦買入。<br>經常有人問，記者平日收到咁多料，應該有堅料貼士啦。事實係，1060的故事，早於一年前已有人報料，話馬雲將打造1060作為傳媒事業旗艦，各大明星將會參與這個派對，叫大家放心買。結果一眾明星未曝光，連串不利消息先浮面，先爆出收購前的會計或存在不恰當財務訊息的處理行為，然後資產減值準備不足並延發業績，甚至曾停牌四個月。面對如此不利因素，正常的投資者，理應已止蝕離場。</p><p>散戶已被震走</p><p>股榮死揸到尾，好聽是有耐性，背後更多人可能會形容為等死，揸住托咩，倒不如換馬更化算。買股票有兩種，一種是投資，另一種是投機。買大藍籌及公用等投資股，可以大大注，買完跌極有個譜，唔會輸甩褲。但買衰股或投機股，卻一定要用閒錢，當然未之於total loss也不會可惜，但起碼你有條件同佢夠長命，可以守落去，毋須震一震就淆底離場。<br>超人又好，馬雲又好，就算點有錢，都唔會同錢作對，不會無緣無故送畀你，這不是錢多錢少，而是原則問題。因此馬雲用六十二億元入股文化中國六成股權，背後一定有後着，只是時間問題。<br>港交所（388）資料指，頭廿間市場中介者的持股量總數接近34%，連同阿里持有的60%，差不多佔全數股份。明顯地，去年大部份投資或投機者，已被震走，賴死唔走的恐怕並不多。隨住董平部署全退，明星入場，這齣戲開始進入高潮位，趙薇夠膽用三十一億元買股，背後劇情相信已經編排好。事到如今，想贏馬雲錢，非揸不可。<br>後記：王昇同股榮，是同一人。版面改動關係，每逢周日趣Blogblog，日後將改動至逢周三刊登。<br><br>股榮<br> http://www.facebook.com/stockwing1 <br>本欄逢周三刊登</p></body></html>