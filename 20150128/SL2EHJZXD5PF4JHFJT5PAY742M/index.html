<html><header><meta charset="utf-8"><title>隔牆有耳：水警捐骨髓救陌生人 - 李八方</title></header><body><h1>隔牆有耳：<br>水警捐骨髓救陌生人 - 李八方</h1><p>水警南分區警員黎祖耀可算係個好警察，因為佢敢於面對捐贈骨髓嘅風險，全身麻醉，做手術抽骨髓，幫到一個四十幾歲嘅血癌病人。<br>今期《警聲》報道，Joe Sir早年因為親友交通意外要大量輸血，令佢意識捐血救人嘅重要，之後開始捐血，仲登記成為骨髓捐贈者。去年六月紅十字會話佢嘅骨髓同一個嚴重血癌患者嘅白血球組織脗合，請佢去做進一步化驗。嗰時佢老婆覺得佢好儍，為咗幫個陌生人承受風險。</p><p>注射後有副作用
</p><p>Joe Sir就覺得幫到人係一種福氣，終於說服Joe太。不過都有波折㗎，好似注射骨髓增生藥後，出現副作用，同埋佢血小板含量過低，唔可以用抽血方式捐贈，只能做手術直接抽骨髓組織，但佢冇有怕：「我少少嘅付出，可以延續生命，為一個家庭帶來新希望。」救完人之後，Joe Sir已經返回水警崗位咯。</p></body></html>