<html><header><meta charset="utf-8"><title>隔牆有耳：立會擬提前至八點散會 - 李八方</title></header><body><h1>隔牆有耳：<br>立會擬提前至八點散會 - 李八方</h1><p>立法會逢周三大會一般晚上十時暫停會議，如果仲有議程未完，通常翌日九點復會。上周三過咗十點後，主席曾鈺成卻要求處理埋一項修訂先散會，點知唔夠法定開會人數，流會收場。八方聽聞，立法會秘書處上周非正式諮詢各黨派，如果將周三大會提前八點完好唔好？<br>據知秘書處嘅理據係，本屆大部份大會至少連開兩日，秘書處職員開會前三個鐘要返到大會，散會後一、兩個鐘後先走，所以早啲開完大會，有助維持工作與生活平衡，冇講到係咪同慎防流會有關。<br>八方問過各黨派，大家意見不一，民建聯主席譚耀宗話體諒秘書處工作量大，傾向同意；民主黨胡志偉同人力陳志全都唔多認同，志偉話早咗完會，拖慢議程下、分分鐘開到星期五朝早，慢必則話反對拉布嘅建制派，既然咁緊張開會時間，冇理由隨意縮短。工聯會黃國健話冇乜嘢所謂，笑言「跟大隊」。</p></body></html>