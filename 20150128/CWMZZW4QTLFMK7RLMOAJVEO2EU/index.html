<html><header><meta charset="utf-8"><title>等，香港也淪陷 - 鄧達智</title></header><body><h1>等，香港也淪陷 - 鄧達智</h1><p>阿婆：我老公同我好少用電話，你地啲4G套餐咁貴……不如收少一個囉？<br>職員：婆婆，最平個套餐54蚊咋，你仲想一雞兩味？公司訂立條款，唔係你想改就改㗎！<br>阿婆：後生仔，叫阿姨好囉喎，睇嚟我都生你唔出啦……嗱、嗱、嗱，俾你叫阿婆，識做啲，減少少，優惠老人……<br>單單處理一名不算很老但非常長氣兼無聊的阿婆，脾氣不差的職員周旋了近半小時；中移動，緩慢移動。<br>一、二、三，下一位！是香港模式？是香港舊時爽快的模式，舊時！看來不到二百平方公尺，海珠區中移動寶崗大道的用戶中心；四邊牆，不下八個螢幕不斷播放宣傳廣告，主旨：中移動將你、中國、世界、家與愛，迅速移動在一塊；中國人今日上天下地移動，與世界站同一水平，過去是夢想，現在美夢成真，更是豪華完美句號！現實；在地廣州，浪漫豪情的畫面抵擋不了中移動客戶中心一片無可奈何「你知道我在等你嗎？」氣氛，標準中國人的散漫，或坐或站歪歪斜斜，人人面容沈悶猶如等了三、四年，憂鬱氛圍推之不去，推門進去、得籌193號、下午4時15分輪到168號；6個職員窗口只得兩人在工作，等到7點才擠到193號，跟普遍大陸銀行一個模樣，又大又空的銀行，12個服務窗口，經常性頂多3個在服務，所有行動慢了何止半拍？難為內地人！<br>不過更改少少plan，不可以派同事來處理，需親自帶同身分證，親自現身，一等兩小時無名火都起。不過類似情節近期在香港也出現；元朗大馬路中信嘉華銀行的排隊情況絕對似馬路對面滙豐銀行，只想cash一張支票，見人少，費事上樓找貴賓服務；等等，前面排隊只有一名人客，兩個窗口正在服務兩人，以為很順；誰知一邊在等、等極不出現的paper，另一邊人客不斷問詢（不是有問詢窗口？）如是者20分鐘，後面那條長龍排到大門外，不見有經理調解，也不見多一個窗口多一名職員舒緩，香港過去快、靚、正的工作價值觀相信已漸次離散、淪陷！</p></body></html>