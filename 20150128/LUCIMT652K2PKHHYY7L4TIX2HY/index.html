<html><header><meta charset="utf-8"><title>隔牆有耳：斥戴耀廷曾稱「癱瘓警隊」實情是「癱瘓警署」鼠王芬做錯功課𤓓爆 - 李八方</title></header><body><h1>隔牆有耳：斥戴耀廷曾稱「癱瘓警隊」實情是「癱瘓警署」<br>鼠王芬做錯功課𤓓爆 - 李八方</h1><p>議員拋錯書包，唔罕見，但做錯功課，就真係少有！立法會保安事務委員會噚日舉行特別會議，討論過去一年嘅治安問題，佔領運動自然係焦點。其間九龍西兩位女將經民聯梁美芬以及公民黨毛孟靜，為咗佔中發起人戴耀廷係咪想癱瘓警隊起爭拗；最終發現揶揄Miss Mo應做足功課先開會嘅鼠王芬，原來係做錯咗功課。<br>反佔中嘅鼠王芬，噚日在席時指摘戴耀廷早前話過要「癱瘓警隊」，情況令人憂慮。坐喺佢前一行嘅Miss Mo發言時反駁，話相關「癱瘓警隊」之說佢聞所未聞，請鼠王芬糾正說法。但鼠王芬似乎有備而來，反駁Miss Mo一句：「唔該你講之前做吓功課先」，又話「唔怪得啲人話你蒙查查」，之後話有關說法嚟自二○一三年《壹週刊》訪問戴耀廷，引述戴耀廷當時講過要「癱瘓警隊」。</p><p>稱有女警被上下其手
</p><p>八方翻查資料，發現當時《壹週刊》「非常人語」訪問戴耀廷，當時戴耀廷係話，如果有萬人佔中，「中環散了，你就到灣仔警署自首， 要求落口供，轉移癱瘓警署……」係就係有講「癱瘓」呢兩個字，但佢係話「癱瘓警署」而唔係「癱瘓警隊」。做咗功課都可以錯，身為老師嘅Ｍiss Mo，可能要指導鼠王芬重做喎！<br>鼠王芬席間仲話，佔領過後成日同前線警員傾偈，引述有男警話喺前線被挑釁，返屋企又被網上欺凌，有女警則稱曾被上下其手好屈辱，部份想喊甚至想辭職，但忍辱負重完成任務，大讚警隊好克制。<br>八方問鼠王芬係咪做錯功課？佢話唔應該咬文嚼字，話戴耀廷成篇訪問，意思都係癱瘓警隊，「二萬幾個警察、要抬你（佔中）一萬人，就係癱瘓警隊，之後去自首，就係癱瘓警署，其實意思冇乜分別」。<br><br> http://www.pf_lee@appledaily.com </p></body></html>