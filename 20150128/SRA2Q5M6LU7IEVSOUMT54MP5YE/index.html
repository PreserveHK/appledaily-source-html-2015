<html><header><meta charset="utf-8"><title>政壹花生友：仁哥發動地區口水戰 - 花生友</title></header><body><h1>政壹花生友：仁哥發動地區口水戰 - 花生友</h1><p>白鴿黨研究緊何俊仁辭職公投嘅建議，花生友聽聞，該黨早前召開嘅兩粒鐘閉門會議，雖然黨內對公投反應偏向正面，但亦有唔少黨友擔心，會唔會對區選帶嚟負面效果，據知仁哥當時都被黨友追問辭職時機同具體行動論述，好在仁哥見慣大場面，逐一向黨友解釋。據聞仁哥認為，口水唔嫌多，稍後會拜訪黨內不同黨團同地區支部，力爭黨友支持。<br>隨住泛民嘅五方平台成立多個民間團體組成嘅八人工作小組，有民主黨人向花生友透露，相信嚟緊公投係咪成事，好視乎呢個工作小組，可唔可以諗出一套能夠說服黨內區議員支持嘅公投論述。而由於區選臨近，佢哋都好擔心敵軍會用辭職公投嚟狙擊佢哋，難免又有人有保留嘅。<br>咪以為佢哋過慮，事關唔少民主黨現任區議員，已經見到狙擊者喺地區同佢哋作戰，即使平日地區工作紮實，都不敢怠慢，更加頻密落區接觸市民，好似白鴿黨副主席、南區區議員羅健熙，以及經常為黨提供另類意見嘅南區區議員區諾軒，據聞都獲民建聯派出一男一女地區主任「招呼」。由於要忙於本區應戰，花生友相信佢哋都無咁多精神同時間替代仁哥去補選啩？<br>為咗更好裝備區選，據知一直被本土派人士戲稱為「大中華膠」嘅白鴿黨，亦決定加強本土論述，諗計喺政策議題上加強關注香港人福祉，反思中港融合係咪要停一停，據知有黨高層明言，本土問題無得避，今屆區選一定要面對。</p></body></html>