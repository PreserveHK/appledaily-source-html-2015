<html><header><meta charset="utf-8"><title>羊年方位 - 左丁山</title></header><body><h1>羊年方位 - 左丁山</h1><p>講完犯太歲及團年開工吉日，一身鬆晒，左丁山轉問乙未羊年大體運程，傅會長話乙未年大利西南（坤位），有九紫吉星，應有喜慶如結婚，生兒女，得獎賞榮譽等事情，香港地標就是扯旗山，剛好就在西南方。<br>故此可引申到香港在乙未年喜慶多起，既然如此，市民開心，政府抒一口氣，全年香港運氣應該唔錯，但要注意嘅係，西南方係未位，即太歲位，千萬不可在太歲頭上動土，各人要注意家中西南方位，在乙未年打一口釘亦屬禁忌，否則麻煩自招。左丁山對傅會長講：「整體就難啲喎，香港西南方不時大興土木，點會不動土。」傅會長說，有方法減低損傷嘅，工程開工時，搵有識之士指點吓就得，睇吓政府會唔會，肯唔肯啦。<br>逐個方位講又如何？傅會長教左丁山讀通勝之「乙未年山向月利圖」，左丁山智慧稍欠，似明唔明之間，只好作筆錄：東方震位屬木，有一白，主有名聲，中國玄學風水，以中國為中心，中國之東就係韓國日本美加等，應聲名日顯；東南巽方屬龍蛇，有二黑星，當黑也，在此方位不可落釘，防有眼痛，中國之東南就係東南亞，提防星馬在羊年當黑？東北艮位屬牛虎，有六白，主有權力，因此要防範權力鬥爭。<br>正南離位屬火有七赤，主有騙財呃錢，破財等事情，在南方慎防受騙，用黑杯裝水放在南位，一於以水剋火，以免受騙破財。西方兌位屬金，有五黃，即歐洲，中東一帶，主有災難，病疫，最為不利，在辦公室不要背西而坐，於西位放紅色瓷器馬一隻（以火剋金）阻災星入侵，因西方屬金，金受侵襲亦象徵金融不穩，在一片減息量寬大潮流之中，黑天鵝偶發事件會突然之間破壞一片唱好之牛市，令散戶猝不及防。西北乾位屬豬狗，有四綠，主男女關係不正常，夫妻關係受損，如夫婦睡房及大床在此方位，宜小心。北方坎位屬水，有八白，財星也，發財往北方，佔北位。中央位在東南西北之間，有三碧，主多是非，多爭議，反映政治局勢緊張，至於如何影響香港，非吾人所知也，或者呢樣就係香港現實情況。以上所言，信不信由得你，正是信則有，不信則無，自由選擇，不用來電郵罵左丁山導人迷信！ </p></body></html>