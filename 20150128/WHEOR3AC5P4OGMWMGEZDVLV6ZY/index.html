<html><header><meta charset="utf-8"><title>隔牆有耳：製流浪家居唔使做樓奴 - 李八方</title></header><body><h1>隔牆有耳：<br>製流浪家居唔使做樓奴 - 李八方</h1><p>香港樓價頻頻破頂，普通人家，就算有錢都只能供間絕情谷式迷你單位。嬲嬲哋，理大環境及室內設計系助理教授黃國才（Kacey）索性流浪。佢最近創製咗「流浪家居二號」，三輪單車配上三呎乘以四呎懷舊小木屋。想有無敵海景，可以揸去海邊；想住山頂，就踩上山，唔使供樓唔使交管理費，不知幾爽。<br>好無奈，呢個只係一件充滿夢想同諷刺嘅藝術品。Kacey話，有感於城市發展同政治變化，令港人嘅集體回憶急速消失，佢就造咗鐵皮郵箱同尼龍床呢啲老香港傢俬，融合去「流浪家居」，藉此反諷現實住屋嘅困局。有興趣者可以喺本周五晚七點前，到理大親身感受下流浪居所嘅樂趣同黑色幽默。</p></body></html>