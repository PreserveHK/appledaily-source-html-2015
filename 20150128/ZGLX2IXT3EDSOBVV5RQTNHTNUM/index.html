<html><header><meta charset="utf-8"><title>中環在線：劉華手勢　雷軍照抄擺招牌V 字　粉絲學偶像 - 李華華</title></header><body><h1>中環在線：劉華手勢　雷軍照抄<br>擺招牌V 字　粉絲學偶像 - 李華華</h1><p>小米創辦人雷軍係劉德華（華仔）嘅粉絲！雖然雷軍成日俾外界形容為「雷布斯」，但係原來佢最崇拜嘅並唔係已故嘅「蘋果教主」喬布斯，反而係香港「民間特首」劉德華，難怪佢舊年喺全城冰桶挑戰，點名挑戰偶像，早排喺新產品發佈會，又學華仔嘅V字手勢喇。<br>聞說雷軍多年嚟都係華仔嘅忠實粉絲，但兩人喺舊年先至互相認識，當時華仔去北京清華大學宣傳新電影《風暴》，雷軍就主動去撐場，仲安排咗一場同偶像嘅公開對談。<br>雷軍當時為咗隆重其事，唔單止喺自己微博預告話「很期待」，仲call齊自己粉絲集思廣益，「我會見到劉德華。大家建議我問甚麼問題？最好是上檔次並且接地氣的問題」。</p><p>與偶像對談　坐姿僵硬</p><p>結果喺呢場座談會上，呢位小粉絲喺偶像面前，坐姿幾乎完全僵硬，當晚佢仲自嘲表現太緊張，又話唔敢開口邀請華仔一齊合照，搞到要請同事搵在場記者，畀番幾張現場合照佢珍藏。<br>唔知係咪受到偶像薰陶，近排雷軍嘅動作很劉華，兩星期前嘅新款手機發佈會上，佢就喺台上用華仔嘅招牌V字手勢，同台下嘅「米粉」玩selfie合照，笑嘅時候都一樣有魚尾紋㖭呀！<br>雖然雷軍咁鍾意華仔，但就冇打算搵劉德華做代言人喇，因為公司上下都覺得雷軍呢位老闆先係最好嘅代言人。<br>話時話，中國科網界大佬都幾鍾意追星，除咗雷軍之外，阿里巴巴創辦人馬雲就出名多明星朋友，搵到趙薇、李連杰、王家衛等人撐阿里影業（1060），而騰訊（700）主席馬化騰亦搵嚟歌神張學友合作，喺中國獨家開賣對方嘅新專輯。<br><br>李華華<br>mailto:LiWaWa@AppleDaily.com</p></body></html>