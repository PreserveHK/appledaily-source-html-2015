<html><header><meta charset="utf-8"><title>反智動物：柳爺必勝羊年運程 - 柳俊江</title></header><body><h1>反智動物：柳爺必勝羊年運程 - 柳俊江</h1><p>我在面書講過，聽689講香港施政，不如買本羊年運程。而攞108蚊買本羊年運程，不如免費睇吓柳爺流年預測，趨吉避凶！</p><p>先講講好多人都關心的生肖運程，2014馬年，好多人都誤解只有屬馬、鼠、牛、兔的朋友犯太歲。然而有追開本大師面書的朋友，應該早聽我屈指算過，甲午馬年，屬鼠、牛、虎、兔、龍、蛇、羊、猴、雞、狗、豬的朋友通通都沖太歲，易有煩惱、情緒波動、口舌之爭、小人當道等問題。小則出門俾篋轆，大則父母子女相互unfriend，家無寧日。唯獨是屬馬的朋友一帆風順，尤其是出入官場的屬馬人士，有天煞孤星照住，如能有狼一般的心腸，反正道而行，把工作做爛做衰、挑撥離間。雖受千夫所指，但只要每日向北方誠心下跪，可保官職越大，運氣越好。陰時出生的朋友，偏財運尤盛，偷偷收五、六千萬亦作等閒，秘訣是要低調，不要報稅，也不必做利益申報，最好連老婆都唔知，信柳大師，冇人告得你入。</p><p>屬馬者忌去得太盡</p><p>不過，來到羊年，屬馬朋友就要小心，尤其去年有風駛盡𢃇的達官貴人，應該都聽過「凡事去得盡，緣份定必早盡」。羊年首要小心家庭反目，夫妻緣薄。女士宜多穿龍蝦肉色連身裙化解黑毒星，男士涼薄星入宮忌坦白，宜多花心思在說話上，謹記大話蓋大話，唔怕你揦鮓。直至大限彌留一刻，若無遇上大難大劫，兒女生性病父應倍感安慰。另外值得一提，屬虎的政壇女強人亦要注意，雖則政壇娛圈同樣需要搶位，但搶錯位易招「麒麟劫」，小則有血光之災損手爛腳，大則「麒麟送子」，日日招呼孝子賢孫，身心俱疲。切記低調行事，不宜妄想飛黃騰達，「冇咁大個頭，唔好戴咁大頂帽」。</p><p>乙未年黃色續旺</p><p>好言贈完達官貴人，有餘暇指點一眾庶民讀者。乙未羊年是為反吟年，天氣不似預期，爆冷多過食飯，不似去年正路。你以為死胡同，偏偏柳暗花明；看似已成定局，隨時臨時生變，禍福無常。顏色方面，黃色繼續大旺，和藍色繼續水火不容，讀者要擇善而固執，否則馬年難過當白過，羊年福無重至而禍不單行。<br>最後謹記柳大師幾句金石良言：想健康少食煙，出入平安忌酒後駕駛，催旺桃花需樂於助人，天冷着多件衫，四時多做運動，棍下不出孝子。印出來貼在床頭大廳商場衙門，則羊年雖不大勝，亦不大敗矣。</p></body></html>