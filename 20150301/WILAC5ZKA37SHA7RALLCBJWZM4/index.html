<html><header><meta charset="utf-8"><title>大棋局：樓市辣招懶人包（上） - Mr. Tregunter</title></header><body><h1>大棋局：樓市辣招懶人包（上） - Mr. Tregunter</h1><p>先簡單概括兩點，政府今次出招係收緊按揭同有機會間接加息，收緊按揭容易令樓市打橫行；間接加息則提高業主坐貨成本，輕微削減業主坐貨意欲。</p><p>按揭對樓價有決定性影響，因為現代金融系統，係有折現問題。香港樓市第一個超級大浪，係五十年代霍英東發明賣樓花同推出分期付款。太古城點解可以由三十萬變一千萬，因為買樓由賺錢儲三十萬，變成將人生未來三十年提早折現打入樓價。情況如手機唔係分期付款，唔會賣五千蚊；手機如果可以按揭，賣價會變一萬。</p><p>收緊按揭最容易令樓價打橫行，但唔係必然。例如二○○九年美國推出QE後，當時剛經過金融海嘯，樓價低水而美國又印銀紙，大價樓最先反應，帝景園年頭萬三蚊建呎，到年中時已萬七蚊建呎，於是金管局第一次出招，二千萬以上大價樓按揭首先降至六成，但當時大價樓仍然狂升。要去到後來公司名只可按五成、買家印花稅等，升勢先緩和落嚟，總體上變成打橫行而微升格局。工廠亦有類似情況。今次收緊按揭影響，先睇表一及表二。</p><p>六百萬以上物業影響：首先，可以見到六百萬以上、七百萬以下有價差，樓價超過六百萬冇得經香港按揭證券公司（HKMC）做二按。六百萬樓借到盡，首期一百二十萬；六百一十萬樓借到盡，首期二百四十四萬。結果係六百萬以上嘅樓客源較少，出貨較難。</p><p>但今次金管局新招之前，七百萬以下物業最高按七成，上限四百二十萬。即是新招之前，六百一十萬樓，首期已經要一百九十萬（見表三）。所以新招實際影響，六百一十萬樓首期要多五十四萬；越接近七百萬樓，新招需多付首期影響越細；七百萬以上嘅樓則無改變。<br>六百萬以下萬物業影響：對六百萬以下物業最大影響有兩點，其一係原本剛剛夠首期唔需要二按者，要焗住申請二按；其二係，原本剛剛夠首期九成按上車者，有機會無法上車。<br>經HKMC申請二按要保險費，保費可計入按揭攤還，所以同樣要計壓力測試。雖然保費幾萬蚊，攤開還影響有限，但各樣都計到掹掹緊嘅買家同樣有機會因此而上唔到車。<br>總括而言，收緊按揭方面，容易令樓價打橫行，會唔會跌，就要再綜合其他情況，但起碼要再升會困難；而今次收緊按揭不對稱，細價樓仍然相對寬鬆，會延續水向低流情況，即原本買中價物業者因度唔掂，轉而去買細價樓；新招收緊買第二間樓嘅收入貸款比率同壓力測試，令買家再增持越來越困難，亦同時令持有多間物業者唔肯沽貨。<br>越來越多人被摒除於呢場遊戲以外，從好嘅角度，貨入強者手市場健康，但另一方面需求變相越來越少，買賣兩閒。用一句話概括，就係政府要將樓市放入雪櫃。<br>（待續）<br><br>Mr. Tregunter</p></body></html>