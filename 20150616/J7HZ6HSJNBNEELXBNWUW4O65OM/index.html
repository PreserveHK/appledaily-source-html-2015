<html><header><meta charset="utf-8"><title>金手指：德銀快爆煲？ - 孫柏文</title></header><body><h1>金手指：德銀快爆煲？ - 孫柏文</h1><p>上周，有單新聞，如果喺2008年前發生，一定係國際財經大新聞，一定引起大動盪。不過因為多國政府攞納稅人同未來多代子民作抵押品，向亂借錢、使錢、還唔到嘅人包底、包底、再包底後，變成一單冇人提嘅新聞。<br>究竟係乜？就係德意志銀行（Deutsche Bank）嘅信貸評級由A降至BBB+。咁即係咩意思？你問得，等於你係嗰啲冇經歷過金融海嘯嘅人。因為喺2007年暑假，記得當年同青姐（胡孟青）做節目，佢漫不經心話當時喺銀行買賣債券嘅交易員返工冇嘢做，因為當時債市「停頓」。點解停咗呢？其中最大原因，就係銀行與銀行之間唔信對方能夠做到交收，起碼其中一方走數唔係信貸評級公司認為「完全冇可能」。<br>咁喺2008年前嘅世界，當你連A都冇時，基本上你可以結束任何要做交收又場外嘅交易。有人管嘅場（例如喺港交所代表客戶買港股）內都仲有人同你買賣，不過冇人管嘅場外（例如某國家嘅債券）就會越來越難做交易，又或者弱方會被要求交多啲按金資產做抵押品。<br>而最大問題，就係銀行嘅分別有幾大呢？如果一間忽然被降級，佢裏面一定有啲已壞或就快壞嘅賬，其他銀行都應該有中招。今次德意志銀行究竟有啲乜會俾人降信貸評級呢？</p><p>評級降呢　總裁辭職</p><p>仲有德意志銀行嘅兩個總裁，喺降級前幾日忽然辭職。如果喺2008年前，總裁辭職加信貸評級下降至B字頭，基本上係爭銀行財務總監否認融資有問題（因為銀行CFO被問已經死得，點答好其次），就爆得煲。即係存戶擠提，行家斷資金鏈及停止買賣，最後銀行要向央行求救，央行睇完盤數，幫佢清盤。<br>不過今時今日，你同德意志銀行交易，知道佢有乜冬瓜豆腐，佢都可搵「政府」救。不過佢係大到德國政府都無力救。呢單嘢仲有大把戲睇，一係大大鑊，一係大大鑊咁印鈔。如果德意志銀行真係有事，唔好唔記得邊個第一次提你。<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>