<html><header><meta charset="utf-8"><title>財困仲豪搞團拜　派$100利是志雲嘲亞視：荒天下之大謬</title></header><body><h1>財困仲豪搞團拜　派$100利是<br>志雲嘲亞視：荒天下之大謬</h1><p>【ATV告急之胡亂花費】<br>【亞視團拜】亞視欠債纍纍，二月份糧無着落，但昨仍堅持豪搞新春團拜，亞視藝人、特別嘉賓及現場傳媒有份參加總值五萬元的玉石抽獎，以及獲派一百元大利是。不過，有幕後員工埋怨有份捱冇份玩，酸溜溜說：「咪當搞私人團拜囉！」商台高層陳志雲昨日在商台團拜嘲亞視：「呢個係天下笑話，真係荒天下之大謬，點解政府仲唔去做嘢？」</p><p>新年新展望，香港各大電子傳媒機構近日陸續舉行新春團拜，昨日商台和新城分別在總台及黃埔搞團拜活動，但冇得食冇得玩。惟最近財困的亞視在中環一間餐廳大搞，昨日亞視執行董事葉家寶率眾高層及劉錫賢、袁潔儀等近二十位藝員，以及特別嘉賓魏秋樺、陳復生等出席，除獲餐廳贊助「迎春新撈起」、「發財好市」、「花膠椰皇燉雞」等美食，更有二十份、約總值五萬元的玉石贊助，現場近二十名記者都有份抽獎及獲派一百元開工大利是，可謂皆大歡喜。</p><p>監製：抽獎冇意思</p><p>不過有人質疑亞視今次是「充闊佬」，因為今日是亞視的出糧期，葉家寶透露能準時出糧機會好微，還被踢爆拖欠員工去年十二月及今年一月份的強積金。陳志雲昨在商台團拜上說：「對記者好，我哋永遠支持，但希望對員工都好。其實呢個係天下笑話，真係荒天下之大謬，點解政府仲唔去做嘢？」亞視幕後員工冇機會團年，擔任《星動亞洲》監製的潘康健昨在電話中說：「吓！唔知有，我哋坐晒喺度（公司餐廳）食飯都冇人知。噚日都有一百蚊開工利是，今年最多，上年好似得廿蚊。其實抽禮物冇乜意思，唔通送三十萬燈飾畀我擺返屋企咩？」問是否不開心？他說：「冇必要啦，咪當私人團拜囉。」而製作部員工阿文說：「公司有錢㗎，佢唔出畀我哋咋嘛！」另一名不願透露姓名的亞視員工謂：「冇公平可以講，以前冇一百咁多，但畀息都要啦！如果真係處理唔到，寧願執咗佢，員工立場遣散攞錢最好，唔好再拖。」<br></p><p>劉錫賢唔知冇供款</p><p>葉家寶昨透露除開工利是外，團拜所有開支均有贊助，否認充闊佬說：「冇，我哋同呢間餐廳用廣告對沖形式，所以唔影響出糧，玉石商之前都有贊助亞姐。雖然遲出糧，但都堅持畀一百蚊利是係寓意豐足。」為何幕後冇份出席？他解釋：「以往都係咁，但往年公司充裕啲，有搞盤菜宴，全公司都有份。」抽中玉石的蔡梓銘坦言擔心團拜聚餐是用出糧錢，他說：「相信公司安排，點都留番啲畀我哋。」劉錫賢和袁潔儀異口同聲表示不知公司未供強積金，劉錫賢苦笑說：「我哋啲血汗錢，希望快啲搞掂啦。」蔡國威則揶揄：「係咪隱藏一啲玄機？意味住公司有資金。」<br></p><p>至於前亞姐黎燕珊昨在電話慨嘆說：「唔合法㗎喎，唉，總之不幸啦！冇糧出好陰功，𠵱家水深火熱，仲派利是，好似唔係幾啱，但可能利是有人贊助呢？」六合彩之女周嘉莉亦說：「如果派利是啲錢，係用公司辛苦籌集番嚟嘅資金，咁樣花費就唔係咁好。」<br>另亞視未來仍有新節目推出，除朱慧珊和陳復生主持的《開門見珊》及《復興新生》節目外，助理副總裁冼偉智透露原本下月會有製作隊出發去北海道，可惜破冰船有問題，要延至五月出發。<br>採訪：王連連、嵐山、比華利、盧妹<br>攝影：仇志德、葉君海</p><p>【利是比拼】亞視派$100最豪</p><p>五大電子傳媒已舉行新春團拜，觀乎各大機構向前來採訪記者所派發的開工利是，竟是財困的亞視最豪爽！</p></body></html>