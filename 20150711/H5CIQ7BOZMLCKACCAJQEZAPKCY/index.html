<html><header><meta charset="utf-8"><title>搞A記app數臭娘家五宗罪秦啟維爆喊　向亞視道歉</title></header><body><h1>搞A記app數臭娘家五宗罪<br>秦啟維爆喊　向亞視道歉</h1><p>原來「嘢可以亂食，真話不可亂講」！亞視本來支持旗下藝人秦啟維創業推出「A記」免費電視網絡頻道，派蔡國威、袁潔儀等力撐昨日開台禮，豈料A記發給傳媒的採訪通告，卻以亞視政總前扭籮跳舞、掟壽包、誤報死訊、欠薪等事實作招徠，狂數亞視五宗罪，辣㷫亞視。身為A記搞手秦啟維，昨日自認疏忽，聲稱公關公司所出通告有問題，強調節目內容絕無詆毀娘家，為此向亞視道歉，甚至在台上感觸爆喊。</p><p>亞視不獲續牌，下月便約滿亞視的秦啟維只好另謀去路，與兩位幕後人投資6位數字開設「A記」免費電視網絡頻道，包括透過app欣賞自家製作的節目。原本亞視對秦啟業創業大表支持，並由亞視執行董事葉家寶帶領旗下藝人蔡國威、袁潔儀等藝人撐場，但結果因為一張採訪通告辣㷫亞視，力阻藝人出席昨日開台禮。<br></p><p>通告措詞大膽</p><p>前晚A記向傳媒發出採訪通告，劈頭第一句便辣正亞視新老闆：「賣盤？新老闆？全球招募？OH PLEASE！夠喇！ATV多多聲氣，但永遠只聞樓梯響。」又狂踩亞視政總扭籮跳舞、掟壽包，誤報死訊、欠薪等亂局五宗罪，質疑已沒人再信任亞視，又指幕前幕後飽受「王姓一男子」欺壓肉體和心靈，措詞大膽程度令人側目。據本報了解，亞視管理層獲悉通告內容後大動肝火，第一時間禁止旗下高層及藝人現身撐場。<br>記者昨致電秦啟維，他承認通告有問題激嬲亞視：「係呀，我已經同葉家寶say sorry，今次呢個通告我係搵PR公司做，我冇參與到，發咗出嚟畀傳媒，我都愕咗然，PR公司手法有啲問題，即日我都換咗間PR公司。呢個app係一個好健康嘅平台，完全冇詆毀亞視。」<br></p><p>「唔係我嘅原意」
</p><p>原本昨日名單上有23位現任及已離開亞視的藝人出席，但結果只剩馮家俊及已離開亞視的顏子菲、袁文傑、林韋辰等9位藝人現身，未見蔡國威和袁潔儀。秦啟維受訪時說：「要同亞視道歉，可能措詞比較火爆，影響亞視聲譽，呢個唔係我原意，我發誓，希望亞視大人有大量，亞視唔係咁小器嘅，自己好唔開心。」<br>昨日開台禮介紹多個節目，其中有人帶面具跳騎呢舞，似揶揄王征，而擔任司儀的馮家俊在台上大爆：「有人同我講，叫我唔好嚟，但自己覺得要支持。」站在台上的秦啟維聞言忍不住感動落淚。問馮家俊可擔心亞視秋後算賬？他苦笑說：「自己仲有幾個月約滿，冇嘢畀佢秋！」亞視發言人昨回應說：「公司一向有提醒藝員，出席公開場合時需要注意場合是否恰當，對於有關傳聞不予置評。」<br>採訪：魯吉、溫敏芝<br>攝影：陳俊強</p></body></html>