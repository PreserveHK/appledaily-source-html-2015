<html><header><meta charset="utf-8"><title>陳嘉桓幫周嘉莉鬆吓</title></header><body><h1>陳嘉桓幫周嘉莉鬆吓</h1><p>前亞姐周嘉莉離開亞視後，加盟冼國林師傅旗下的經理人公司，成為陳嘉桓（Rose）的師妹，日前到內地拍攝冼師傅執導的微電影，在電影中陳嘉桓因一次時空交錯回到過去，其間與飾演60年代雲吞麵檔老闆娘的周嘉莉有不少對手戲。<br>周嘉莉首次拍電影表現不俗，但她說：「我要背對白又要學做戲，仲要扮演60年代嘅人，本身都幾緊張，所以事前都做咗資料搜集幫助今次嘅角色。好彩有冼生同Rose帶住，成日畀意見我，夜晚喺酒店又不停同我對戲，令我放鬆好多！」Rose亦笑說：「平時睇就睇得多，今次終於到我穿越時空喇！電影入面得我一個着現代服裝，喺影城啲街景行來行去，見到周圍啲演員着晒戲服，搞到我真係覺得自己去錯地方！」<br>撰文：唐心悠</p></body></html>