<html><header><meta charset="utf-8"><title>【好戲派】Eason張艾嘉玩轉辦公室</title></header><body><h1>【好戲派】Eason張艾嘉<br>玩轉辦公室</h1><p>一代新人勝舊人？這一代年輕人在職場上已「進化到」以WhatsApp溝通、辭職，眼前只有智能手機，食飯對住電腦螢幕。科技可變人心不變，投機取巧、爾虞我詐、推莊卸膊在職場上浩氣長存。杜琪峯的新作《華麗上班族》就借周潤發、張艾嘉論盡辦公室政治。嫌悶加埋陳奕迅、湯唯辦公室政治加唱歌跳舞，真係有得諗喎！<br>撰文：藍文浩</p><p>上映日期：9月24日</p><p>早前杜琪峯、張艾嘉及陳奕迅（Eason）為電影《華麗上班族》宣傳接受本報訪問，《華》片改編自舞台劇。故事以2008年金融海嘯中的辦公室生態作主題，杜琪峯導演欣賞後即決定要改編成電影版，以張艾嘉、周潤發、Eason及湯唯擔正演出。</p><p>演衰格阿頭</p><p>訪問一開始，擔任電影版監製、編劇兼演的張艾嘉說：「其實我寫嘅時候金融海嘯未開始，所以（舞台劇）演出嘅時候邊做邊改，改成同金融海嘯有關，雷曼兄弟就係當時爆煲。」飾演唯利是圖不擇手段中層頭目的Eason，接受訪問當日必恭必敬，杜Sir於內地宣傳時對他亦讚口不絕，Eason笑說：「我冇諗住有隻手指公㗎！我好珍惜呢個機會，真係好開心。套戲有阿叔（張叔平）、發哥、湯唯、杜Sir同張姐，有邊個會唔想做？即刻話做，做乜都得！古裝都做！」Eason新秀出身後就已加入樂壇，似乎未有機會做打工仔，問到如何將一個衰格阿頭演繹到形神俱似時，他說：「其實都係以人出發，講人性，做演員要有某程度上嘅imagination。片場嘅佈景已經令我說服到自己。」張姐笑問：「𠵱家知道乜叫accumulator（累計期權）啦？」Eason說：「本身唔知，完全唔知，乜期指、股票，完全唔識。」杜Sir即笑說：「即係當年冇瀨過嘢啦。」</p><p>與湯唯互摑</p><p>其中一場戲張姐與Eason接近決裂，兩人在擂台上講手，鏡頭不長，不過兩人提起卻同時叫苦連天，張姐苦笑說：「都唔知點解會寫一場咁嘅戲畀自己。」另外一場Eason則與湯唯互摑，他說：「我冇留力，佢都冇留力呀！我反應嚟㗎咋，俾人打咪打番佢囉，你有冇試過俾人戴住戒指打？不過做戲冇得諗咁多，做戲最好玩就係可以滿足你平時做唔到嘅嘢嘛！」<br>Eason飾演的王大偉於片中周旋於張姐與湯唯之間，卻只是為了利益而維持關係，問到與湯唯合作的感受時，Eason笑說：「佢一去到現場就真係好似一個會計部主管，我哋唔使特別溝通，成個過程好smooth。反而群戲有問題，有一場我要逆流逼過人群跑上樓梯，要就攝影機速度，梯級又通窿，其實好攰。我叫製片同導演講，拍多兩個take好喇，我真係唔係好掂，因為下晝仲有一場好激動嘅戲，怕體力透支，不過真係好難忘。」<br>Eason又笑着說：「今次華人電影入面一個好新嘅嘗試，學到好多唱歌學唔到嘅嘢。好多人話個樂壇好需要我，好似個個都走晒去拍戲咁，咁我就繼續做好我嘅音樂先，亦都歡迎大家加入樂壇。今次係唔會有人拒絕嘅一個機會，所以我好幸運。得閒叫謝霆鋒、楊千嬅佢哋唱吓歌囉，不過真係要睇佢哋自己點諗啦。」</p><p>張艾嘉<br>化妝：Annie G. Chan <br>髮型：Ben Lee@AGLOW private I <br>Eason<br>化妝：Karry Wong<br>髮型：Hei Lee@Xenter</p></body></html>