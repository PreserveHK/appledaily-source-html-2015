<html><header><meta charset="utf-8"><title>青心直說：股場認叻必死 - 胡孟青</title></header><body><h1>青心直說：股場認叻必死 - 胡孟青</h1><p>A股一萬點，港股破三萬二，都是以2007年股市韻律，以史為鑑，A股自2005年9月起的803日周期，約在第500日見周期頂部，如此推算，自己計一計本輪由今年1月開始的周期何時見頂，升途有起伏，不會是平坦路，命途會否猶如鄧小平，三上三落再坐正，唔出奇！牛市雖肯定未死，惟瘋牛橫行，眼前揮舞着的還要是五星紅旗，途中有多少股民會被瘋牛踩死，亦未可知。<br>就算不看基本因素，只看近日《人民日報》與新華網，不約而同叫大家在牛市勿忘風險，五家內銀、三桶油、三家內地電訊運營商的首季業績，用「樣衰」來形容亦不算過份，全球股票基金出現連續三周淨流出，少有人提及。 </p><p>竟有人自稱天才</p><p>連股災都未見過的也可自稱少年股神，叫人估中央政策這些講了等於冇講的所謂預言，坊間竟有股民奉為「金句」；市場忽然充斥股神，不止，更有不少自稱天才的，令人不禁有所聯想：天才與白癡，你黐定我黐。<br>在專收叻仔的投資市場，邊個認叻死邊個：1997年皇爵羅兆輝身家由最高峯廿億變兩億，八百伴和田一夫由廿億變五億，股民至今冇仇報的兆峰陶瓷李兆峰，身家由30億變停牌前的3億，華基泰黃創山由12億變2億，位位都係叻仔，只是捱得過的才是英雄，假如你對呢啲名字亦懵下懵下，唔該死開，仲敢出嚟也文也武，會被老行尊取笑，我等跨過銀行、保險、券商魔界三部曲，仍只會告訴你自己才疏學淺，在一眾來自多家大行經紀哥哥、buy side大佬、corp fin deal maker面前虛心受教，自以為骨格精奇，卻不懂歷史，牙斬斬，死得慘。 <br>當今世道，經濟仆直，股市卻沸沸揚揚，一切不按牌理出牌，茶餐廳、快餐店都充斥認屎認屁的股神，客戶更反過來畀貼士經紀！上市公司不走前門走後門，煞有介事買個細冧把成功借殼，想暱藏於藍籌堆扮其藍籌，可惜本地股民受晒，連帶記者水平備受質疑，誤報中央匯金入股，弄得股價玩晒飄移，上市公司開市時只稱不明升因，收市後半夜前才再發澄清通告，諗吓都知中央匯金唔會如此濫交啦！對住一群炒到上腦的股民，真係無話可說！<br><br>胡孟青<br>獨立股評人</p></body></html>