<html><header><meta charset="utf-8"><title>驚人關係大披露！</title></header><body><h1>驚人關係大披露！</h1><p>有時投注賽馬，除了分析馬匹實力，練馬師用人手法，參考價值都好大，好似某些馬房嘅馬，起用某位騎師表現零舍唔同。<br>講到近期最合拍騎練，並唔係方嘉柏潘頓，以及雷神蔡約翰呢啲冠軍級組合，反而係徐雨石同柏寶，先係信心保證。唔講大家可能唔知，原來三月份至今，徐廐馬六次用柏寶執韁，竟然拎到一勝五位百分百上名，好似剛戰就憑「超霸龍」贏馬。唔知係唔係石哥食髓知味，今次將「皇龍大師」及「愛寶」交由愛將柏寶操刀，當然令人無限憧憬。<br>頭場「皇龍大師」前仗在莫雷拉胯下蝕位甚多仍入Ｑ，今次表面睇係雷神放手，不過唔排除係練者刻意換人，谷草1800米曾在四班贏過，今次在五班再跑勝途，要擊退對手應該綽綽有餘。第七場「愛寶」六次排七檔或以內跑谷草，攞到兩冠三亞一第五全獲獎金，證明只要個檔唔太差，基本上都可以前列返嚟，既然上仗12檔都近，今次五檔隨時可以補中。</p></body></html>