<html><header><meta charset="utf-8"><title>以鬥爭為綱的管治手段（添馬男） - 添馬男</title></header><body><h1>以鬥爭為綱的管治手段<br>（添馬男） - 添馬男</h1><p>睇見香港管治水平日差，政府淪為抽水式施政，空口講白話，沉迷於政治鬥爭，香港想唔死都難。<br>呢種走火入魔狀態，正常香港人睇到眼火爆。<br>就以「青年住屋問題」為例，689將問題未解決責任推畀「少數人」，包括提出司法覆核的保育、環保或地區居民，認為佢哋阻頭阻勢。689上任至今，從來冇承認過失敗，唯一甩身方式就係諉過於人，希望挑動社會內部矛盾，以群眾壓力鬥垮鬥臭反對一方。以政治鬥爭方式去管理社會，代表作當然係毛澤東「文化大革命」，將一九四九年後一切失敗歸咎於黨內存在「復辟資產階級」，所以發動紅衞兵打碎黨、政府一切政策及制度。政治鬥爭好處係唔需要理性、分析、解決問題，總之求其搵個「稻草人」，叫群眾一齊向佢掟石。兩年半來在房屋問題上被689卸膊孭鑊的計有：前朝政府、房屋署官僚、保育人士、司法覆核人士。<br>香港政務官多年建立的管理方法，正好相反，一個政策未出台前，先反覆討論執行細節，推敲不同政策後果，包括如何應對司法覆核挑戰，低調地向政黨及利益團體打招呼、試水溫，盡量唔好引起太大公眾關注。under promise, over deliver就係基本策略。政務官非政客，以目標為本，政客則打鑼打鼓，係威係勢，講咗就當做咗，只重視過程，攞彩爭民望，到做唔到就諉過於人。房屋問題部份源於土地供應滯後，但689上台後毫無理性，追求掌聲之短期間決策的管理方式，先係問題惡化根本原因。決策變成over promise, under deliver。房屋需求從來係浮動，大與小涉及政府期望管理，所謂青年住屋問題，在土地資源有限、開拓需時限制下，政府資源分配優次中根本就唔應該放重要位置，政府亦唔應該扮英明神武，要「解決青年住屋問題」。但689一上場取消先租後買的置安心計劃，谷起青年人對資助房屋需求，跟手推出「白居二」，白表居民購二手居屋免補地價，谷高二手居屋價錢，你話係咪自己攞嚟賤。<br>689以土地房屋專家自居，又身為老董八萬五房策推手，且身處政府核心多年，無可能唔知道土地開拓、規劃及公眾參與的程序，佢好像現時才發現有司法覆核呢回事？講笑咩。政府施政係要細心經營，一步一步咁行，689施政則求短期政治利益，不問長遠政策後果，做唔到就賴三賴四，其格局之低，比一個惠州市長也不如。現在私人樓唔跌，又搞六成按揭，政策後果係谷高租金，至於資助房屋，三年上樓已經無法達標，因為在偉大特首號召下，大學迎新營已教剛入學師弟師妹填公屋居屋申請表，排隊人龍不斷增加，要用幾多郊野公園地先餵得飽住屋需求？還未計每日百五個家庭團聚移民。<br>香港社會分化，正源於689呢種政治掛帥以鬥爭為綱嘅管治方式。好似水貨客，本質上係一個簡單執法問題，由當區政務專員領導一個相關執法部門專責小組就已經解決，結果佢就整個愚蠢不堪之限奶令，製造人人皆水貨客，大規模分散各區，個個帶兩罐，過羅湖海關就交貨，當越演越烈，束手無策，就玩政治，反水貨客竟變成「港獨問題」，以為拉高矛盾就可以逼反對者收聲，令人嘆為觀止。<br>玩政治玩到走火入魔，政策毫無理性基礎，要撥亂反正，並非三五七年之事。<br><br>添馬男</p></body></html>