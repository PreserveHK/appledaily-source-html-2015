<html><header><meta charset="utf-8"><title>【動大事2015】娛圈BB出閘　陳豪狂谷茵媺巨肚</title></header><body><h1>【動大事2015】娛圈BB出閘　陳豪狂谷茵媺巨肚</h1><p>2015年，娛樂圈好多人爭住生B做爸爸媽媽，佢哋嘅微博fb一下子由selfie個人床照——例如話「我生病了」或者「我瞓唔著」變成晒日漸隆起嘅腹部或者湊B日記——感覺真係好得意。<br><br>講到做爸爸媽媽，2015年超強「生B」基因，莫過於陳豪———今年2月 老婆陳茵媺(Aimee)生咗第二胎，上個月頭Aimee又自爆有咗，準備出年生猴B。三年抱三，確係勁。<br><br>千億新抱徐子淇都唔弱，10月初再為李家添丁，老爺李兆基豪派利是。之前已生咗兩女一仔嘅子淇，已為李家湊夠兩個「好」字喇！<br><br>9月底錢嘉樂再添一女，雖然佢叫過大家幫幫手，話BB似媽咪，但遺傳咗咁強嘅「餅印」因子——都係成個開心果咁。不過女大十八變，囡囡大下大下就會識打扮，唔使咁擔心。<br><br>講到遺傳基因，Yumiko(鄭希怡)都唔弱。B女梁浸浸4月出世，已經遺傳晒媽咪表演細胞，上個月陪媽媽去海洋公園出騷，完全唔怕生保，好sharp醒，同梁詠琪嘅Sofia小公主一樣咁活潑。呢個得10個月大嘅西班牙混血B，可愛到暈。<br><br>BB呱呱墮地固然搶晒fo，大家焦點都擺晒去靚B身上un咕咕un咕咕，但媽媽嘅辛勞，亦要念記。女神徐若瑄同咪神梁政珏懷孕期間吃過不少苦頭，小瑄更加係一直臥床直至生B，所以話，做媽媽真係好偉大!<br><br>講完小公主，講下王子。林志穎本月初再為人父，一嚟嚟兩個小志穎啦，嘩，豈不是一屋男神？<br><br>至於今年「迴響」最強嘅BB——梗係澳門賭業猛人洗米華正印Heidi<br><br>同埋Mandy嘅生B事件。兩人不約而同大肚，最後喺十日內先後生B，而且都係生女，時光倒流番返去生B前十個月，可以想像到洗米華係幾努力氹Heidi同Mandy。但洗米華日前同Mandy世紀一拖，洗米嫂決定離婚，依家洗米華同Mandy仲拖手仔去埋倫敦，湊女出埠共度溫馨聖誕同元旦，早前又傳出Mandy再度有喜，唔知係咪真呢…<br></p></body></html>