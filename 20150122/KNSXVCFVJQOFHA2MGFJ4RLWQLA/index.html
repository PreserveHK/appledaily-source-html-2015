<html><header><meta charset="utf-8"><title>體壇拾趣：馬刺冇得輪換照碎金塊</title></header><body><h1>體壇拾趣：馬刺冇得輪換照碎金塊</h1><p>上季NBA總冠軍馬刺，可以話係收放自如嘅代表，教練普波域治（Gregg Popovich）成日喺常規賽玩輪換，出弱陣都保持到成績，又可以畀鄧肯（Tim Duncan）等老將留力。不過今季就好難再唱呢支歌仔，事關西岸其他球隊太勁，馬刺季初又因為傷兵而失地太多，搞到周二要喺幾近「夫添」之下，先至作客以109:99擊敗金塊。<br></p><p>鄧肯預咗冇得唞</p><p>馬刺前鋒尼納特（Kawhi Leonard）傷癒後連續三仗上陣，同鄧肯及柏加（Tony Parker）組成三「FMVP」（總決賽最有價值球員）陣，尼納特嘅狀態亦都回勇；就好似第一節佢打快攻，金塊前鋒R科耶（Randy Foye）想拉佢都拉唔住之餘，自己更跌出場邊，仲撞到捧住啤酒嘅服務員，搞到成身酒㖭：尼納特全場就貢獻十七分同十五個籃板，輕鬆以十分擊敗金塊，取得四連勝。<br>不過馬刺目前勝率高達62.8%都只係排西岸第七位，證明要喺西岸出線季後賽一啲都唔容易，鄧肯就話：「過去兩年我都有時間休息，不過今季就唔得，之前球隊有傷兵，打得唔好，加上背負冠軍之名，隊隊都想打低我哋。」馬刺周四就作客傳出內亂兼近況低迷嘅公牛，睇吓可唔可以乘人之危嘞。（now635台周五9:00am直播）</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>