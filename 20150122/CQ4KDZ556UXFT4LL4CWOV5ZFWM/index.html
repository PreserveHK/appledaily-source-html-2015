<html><header><meta charset="utf-8"><title>超聲波：Charli打劫遇脫衣猛男</title></header><body><h1>超聲波：Charli打劫遇脫衣猛男</h1><p>英國女歌手Charli XCX，自從上年唱過電影《生命中的美好缺憾》（The Fault In Our Stars）嘅插曲《Boom Clap》之後，火速上位，上個月佢推出咗大碟《Sucker》，仲請埋Rita Ora合唱歌曲《Doing It》，昨日就公開咗呢首歌嘅MV。Charli話想個MV有啲壞女孩嘅感覺，但又要好玩，於是佢就同埋Rita一齊發癲。</p><p>Charli同Rita喺MV初段帶住個英國旗頭套去打劫油站旁邊嘅小賣店，但係佢哋把槍只係膠製玩具槍。之後佢哋兩個一齊逃亡，中途遇着兩個警察開警車追捕佢哋，但原來呢兩個警察係流㗎，只係兩名脫衣舞男扮嘅！兩個猛男仲除上衣騎機械牛牛晒肌㖭，佢哋黐埋兩個有留鬚嘅乳貼，𠱁到兩個儍婆狂笑。Charli仲喺泳池邊同個着住三角泳褲嘅肥伯跳舞，都幾重口味。<br>撰文：太空漿</p></body></html>