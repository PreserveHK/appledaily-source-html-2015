<html><header><meta charset="utf-8"><title>魚樂無窮：樂觀心態炒股最重要 - 唐牛</title></header><body><h1>魚樂無窮：樂觀心態炒股最重要 - 唐牛</h1><p>今個星期只係過咗三日，包括唐牛在內嘅戰友卻覺得度日如年。<br>周初A股已經俾半打壞消息推冧，噚日竟然又俾半打好消息推番上去，左一巴右一巴，摑到塊面都冇晒知覺。就算睇到董伯伯問記者「陳生你貴姓」，都真係未必笑得出。<br>唐牛今日化身心靈導師，唔講追揸沽（事實真係估唔到），講下EQ。「唔通連個天都唔鍾意我？」「希望在明天吖嘛！」呢兩句對白，相信大家都耳熟能詳，印證同一個場景，用不同態度面對，心情都可以南轅北轍。<br><strong> 例子一︰</strong> Day low沽貨，然後報復性反彈，做咗支破腳穿頭大陽燭。<br><strong> 悲觀派︰</strong> 頂！擺明個莊玩嘢啦，使唔使數飛數得咁盡呀，而家好等錢使呀？<br><strong> 樂觀派︰</strong> 如果day low冇沽貨，可能會跌得深啲，到時輸得更加甘囉。<br><strong> 例子二︰</strong> 升一成獲利，點知埋單升咗五成，打入十大升幅榜首。<br><strong> 悲觀派︰</strong> 唉，如果唔係一早沽咗，可以賺多幾皮嘢呀，買少好多玩具呀。<br><strong> 樂觀派︰</strong> 賺咗一成都ok啦，個市咁難玩，總好過輸囉。<br>思想改變行為，行為改變命運，贏輸錢都從好嗰方面諗，操盤肯定事半功倍。與其怨天尤人，不如檢討過失，各位戰友共勉之。<br><br>唐牛<br> https://www.facebook.com/tongcow88 </p></body></html>