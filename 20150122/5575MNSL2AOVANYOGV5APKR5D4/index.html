<html><header><meta charset="utf-8"><title>范范餵孖仔飲人奶姐妹團探B破不和傳言</title></header><body><h1>范范餵孖仔飲人奶<br>姐妹團探B破不和傳言</h1><p>前日台灣模範夫妻范范(范瑋琪)同老公黑人（陳建州）正式公佈一對「大小熊貓」嘅名，叫陳睿飛及陳睿翔。黑人仲po咗大仔陳睿飛嘅片上網，留言道：「我們的小River~飛飛！是不是很可愛呀!」爸爸先用兩隻手指握著大仔嘅手，等大仔眼仔睩睩咁望住佢，黑人就開始用食指，輕輕郁大仔嘅手仔哄佢玩，配上柔和嘅音樂，真係好溫馨!<br><br>初為人母嘅范范開刀後，似乎已經調理好身體，開始餵孖B飲人奶，不過，昨早6點幾，貼上微博嘅人奶相，份量只係剛好夠一對仔仔飲，難怪范范留言：「每天進步一點點，再接再厲！」<br><br>此外，范范一班姊妹淘亦相約一齊去探望范范，其中吳佩慈最近被指揀姊妹都係睇利益，仲同「S幫」疏遠，搞到佢前日喺微博嬲爆寫道:「愛編劇的人真多，也就是為了讓大家關注他，不惜傷害別人亂編造謠，看了也是覺得好氣又好笑。」<br><br>不過吳佩慈同大小S以及梁靜茹、賈永婕等好朋友去到醫院探范范，黑人喺FB寫道:「從姐妹淘變成媽媽幫～這段友誼真的很不容易！感謝上帝讓我兒子有這麼多漂亮的乾媽～～哈哈！」吳佩慈亦在微博回應：「病房變得太歡樂了！在滿滿愛和喜悅中誕生的寶寶必當健康又快樂。」以行動粉碎不和傳言。</p></body></html>