<html><header><meta charset="utf-8"><title>大棋局：A股已非牛熊之爭 - Mr. Tregunter</title></header><body><h1>大棋局：A股已非牛熊之爭 - Mr. Tregunter</h1><p>如果香港有一半股票股價腰斬再停牌，然後恒指夾到3萬點，咁係牛定熊？A股現時就係咁嘅情況。<br>香港人隔岸觀望可能會覺得奇怪，股市跌三成點解會搞到手忙腳亂，日日出招「頻能」過十二道金牌召岳飛，最後搞到要拉要鎖咁，搞乜？由場外融資已見識到內地人賭性之大，但當中多為散戶。大戶、公司老闆、證券行，除咗做孖展，亦會做股權質押，即係將股權拎去抵押借錢。用香港事例你就明白，需要用錢時，銀行會問你想做無抵押定有抵押貸款，有抵押即係將資產押畀銀行，借錢息口較平；無抵押息口則較貴。唔同抵押品有唔同信貸比例，例如港紙定期可計面價90至100%、外幣80至90%、債券70%、股票50%等（約數，並會按情況變動）。</p><p>大戶抵押股票恐被斬倉</p><p>內地嘅股權質押亦如此，內地股權質押率通常係30%，假如一間上市公司老細想借1,000萬，而當時其公司股票市價10蚊，佢就要拎333.33萬股去抵押。就同做孖展嘅融資維持率一樣，銀行借錢畀你，底線係只可以蝕你嘅錢，自己唔可以入肉。當銀行借1,000萬畀你，並揸住你333.33股市價10蚊嘅股票，理論上隻股票最盡跌70%，銀行將你啲貨掟出街就打和。但計埋各種交易成本及大手掟會質低股價，所以一般跌一半銀行已經要斬纜。<br>個問題就係呢度。滬綜指由5178點插到3373點約三成，但大量股由高位計已經腰斬。即係話，場外融資斬倉後，如果股市無法止跌，下一浪就係啲上市公司老闆同大戶抵押嘅股票畀人斬倉，由於量大，威力可能會比散戶嘅孖展斬倉更厲害。加上內地人觸角一流，大公司可以借到平錢番嚟，必然會有人自己做埋銀行，將錢高息借畀細公司食息差。亦因此，今次跌市要搞到中央政府慎重對待，唔係純粹怕股市跌，而係怕之後衍生嘅連環問題。<br>現時A股已經止跌反彈，第二浪斬倉潮應唔會出現，內地人經歷過呢兩個月坐過山車相信投資亦會謹慎啲，而且政府要救市最後一定會救到，因為可以用行政手段令人暫時唔賣或只買不賣，情況就好似《九品芝麻官》內，蔡少芬賣藝不賣身，高手徐錦江就話：「我玩完佢唔畀錢，咪唔係賣！」<br><br>Mr. Tregunter</p></body></html>