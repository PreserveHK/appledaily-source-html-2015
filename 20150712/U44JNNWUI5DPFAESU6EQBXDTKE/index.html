<html><header><meta charset="utf-8"><title>體壇拾趣：跳遠王子今世大爭牌</title></header><body><h1>體壇拾趣：跳遠王子今世大爭牌</h1><p>跳遠王子陳銘泰近期Fit到爆，兩個禮拜前跳出7米83新港績，噚日喺南韓光州出戰世大運男子跳遠初賽，又造出7米79。初賽只有三跳，帶傷上陣嘅阿泰第一跳7米61，第二跳雖然失敗，但最後一擊就跳出7米79，以總成績第二殺入今日香港時間4:50pm展開嘅決賽。不過，幾位跳到八米嘅歐洲好手都隱藏實力，阿泰就話會將目標放喺刷新港績：「決賽前三跳會盡力打破香港紀錄，之後先會去諗獎牌，希望借助世大運嘅氣氛，有所突破。」阿泰留力備戰跳遠決賽，港隊噚日就由兩位400米猛將陳嘉駿、梁景雄客串，加埋李律言同蔡浩昇出戰4x100米接力初賽。四子最終跑出41秒05，因美國跌棒，港隊最後喺六隊中排第五，無緣決賽。</p></body></html>