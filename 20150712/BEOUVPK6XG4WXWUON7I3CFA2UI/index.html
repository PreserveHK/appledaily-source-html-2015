<html><header><meta charset="utf-8"><title>【飲食籽】佐敦魚粥　江湖滾熱辣</title></header><body><h1>【飲食籽】佐敦魚粥　江湖滾熱辣</h1><p>【飲食籽：搵食地圖】<br>佐敦吳松街，是個江湖。<br>黑幫馬伕古惑仔，酒吧按摩麻雀館。<br>江湖中，又有一個江湖。<br>魚嘴魚骹魚尾巴，魚腩魚卜魚頭雲。<br>生滾魚粥，新鮮熱辣，引無數老饕競折腰。<br>新興棧、和味、順德小廚，三強鼎立，逐鹿中原。<br>同一條魚，各師各法，各有不同絕技招徠。<br>講部位刁鑽，講共冶一爐，講化整為零。<br>魚鮮下鍋，火球一爆，江湖從此多事</p><p>元祖現身　新興棧食家</p><p>何解順德生滾魚粥，今天在吳松街一帶成行成市？這一定要提提寧波街上的新興棧。「半世紀前我老公已經在這賣魚粥，成條街最早係我哋！」新興棧老闆娘王彩雲擲地有聲的宣示正統。<br>她的丈夫林流安，是個潮州冷，本在黃大仙賣牛腩麵，後來轉戰吳松街一帶賣魚粥，那時還未有店，只是搭個檔攤沿街擺賣，林流安在這兒賣粥也在這兒睡，直到後來賺到本錢，才遷入吳松街旁寧波街這舖位，雖然對正白加士街公廁，但總算有瓦遮頭。<br>「人人都叫我哋廁所粥、廁所粥，唔核突！熟客至咁叫，對正廁所至好記認嘛！好多人移咗民都識得返嚟食。」王彩雲說。<br>儘管對正公廁，卻依然無阻客路，客人絡繹不絕，全因生滾粥做得出色。魚腩、魚尾、魚頭、魚骹、魚卜、魚骨、魚嘴、魚鬚、魚片，部位齊全又多。所有部位，先放銅煲爆過，油脂遇熱，火光四濺，像做雜技一樣，吸引路人駐足。爆魚的香氣，又乘風飄散，香傳千里，成為最有效宣傳。於是人龍一直不絕，到今天仍如既往。一大早，上了年紀的老廣東，就懂摸門來光顧。一碗魚腩粥、一碟油炸鬼，吃了心才踏實。廣東人就相信粥品有米氣，米氣正氣溫和，讓人腸胃飽暖舒暢，有益身心。<br></p><p>識食吮魚鬚　皮滑膠質多</p><p>林流安數年前過身，王彩雲接棒營運重任，丈夫留下的做法，一直沒變。粥底用泰國香米加豬骨、瑤柱、麥皮、皮蛋熬，凌晨三點開始，熬足三個多小時，綿滑稠細有米香。煮粥仍用銅煲，取其傳熱快，粥水放進，不消一會已澎湃得快要滾瀉。爆料也用銅煲，下魚腩、下薑葱、灑薑汁，一灒酒，冒起一個大火球，把材料燒得香氣四溢，再注進滾粥煮一會，生滾粥便大功告成。<br>「魚腩最多人食，啖啖肉吖嘛！不過真正識食的會食魚鬚，看似無肉，但皮極滑、膠質極多，吮吮吓最滋味。」她說。<br>所謂魚鬚，其實是大魚鰓邊的位置，形狀彎彎像撇蝦餃鬚，故名之。一條魚才得兩塊，要集四、五條魚才做出一碗粥，相當矜貴，由於來貨少，別家都不做，新興棧每日也是限量供應，每天五、六碗，賣完就算。<br>「講真！魚鬚唔係人人識食，訂番嚟分分鐘蝕本，所以冇人肯做喇！我哋阿公阿婆多，一日有知音人，一日都繼續做。」老字號，吃的除了味道，還有的，就是這種人情味。</p><p>新興棧食家<br>佐敦寧波街23號</p><p>長江後浪　和味生滾粥</p><p>就在新興棧轉個彎，有一間叫和味生滾粥的魚粥店。開業十多年，論年資不及新興棧，但論名氣，卻有過之而無不及。因為2011年起，小店便成為米芝蓮車胎人推介店，不但本地人光顧，連外國遊客也趨之若鶩。<br>「我哋好多遊客幫襯㗎！電波少年都嚟拍過，日本電視台啱啱又嚟，好多日本遊客攞住指南嚟食粥㗎！」經理胡小姐說。她沒吹牛，記者月前往日本旅遊，在酒店看電視也真的看到和味生滾粥登上遊港十大必食事項，胡小姐更現身說法教人食粥。「日本人最鍾意食四寶粥、炸兩。新加坡人就食椒鹽魚腩、鯪魚球粥。嚟親都叫到成枱都係。」大廚燕姐說。<br></p><p>四朵金花坐鎮　首創四寶粥</p><p>燕姐是和味開國功臣，由第一代老闆開始，歷經三朝。今天的老闆，在她們口中是個三十來歲的才俊，本業金融，因欣賞粥店出品接手經營，兩年多來，一切保持舊模樣，夥計也多由前朝過渡。胡小姐做經理、燕姐掌廚，還有英姐和麗姐幫忙內外，各司其職，互相補位，把店子打理得妥妥當當。<br>「我哋四朵金花，你幫我我幫你，開開心心又一日！」燕姐在廚房一邊攪粥一邊說。她統管出品，每天要煲兩大煲粥做粥底。「凌晨四點煲一煲早市用，下晝兩、三點煲一煲晚市用。」粥底是她的心血，也是店子得獎的靈魂，新花米溝雙羊米，取其膠質重又有米香。每兩斤米下一両瑤柱、每十斤米下三斤瘦肉，熬足三小時，粥底才大功告成。「我哋啲瘦肉係鹹瘦肉，全部醃過，煲粥零舍入味。」燕姐說。粥底比人用心機，已經贏在起跑線，其餘配料也很新鮮，魚頭魚嘴魚腩魚骹魚卜……每天新鮮運到，客人柯打就用銅煲爆香，再下粥煮，新鮮又好味。首創四寶粥，魚腩、魚骨、魚頭、魚卜共冶一爐，一碗粥吃勻四種味。<br>魚鮮又做小菜，薑葱爆魚卜、椒鹽肥魚腩、蜆芥鯪魚球……送酒最一流，難怪越夜越多人幫襯。</p><p>和味生滾粥<br>佐敦吳松街75 號</p><p>後起之秀　順德小廚生滾粥</p><p>強敵環伺，高手過招，想生存，得靠一招兩式獨門秘技。在吳松街街尾的順德小廚生滾粥，不及新興棧的年資，也沒有和味的名氣，斗膽在此賣生滾粥，靠的是兩道獨門板斧。<br>一曰：砂鍋。一曰：拆魚。<br>「順德人有拆魚羹，將魚腩拆肉，連骨都唔使𦧲，我用這方法做拆魚粥，啖啖肉大家實鍾意。至於砂鍋，生滾粥人人用碗裝，我覺得砂鍋存熱好，粥食到尾都唔會凍，好食好多。」老闆娘葉太道出用兩大秘技的原因。<br>葉太和丈夫，是紅褲子出身，八十年代，葉太在著名粥麵小菜館七喜當廚娘，練就一身功夫。葉生則在酒樓出身，曾在和味生滾粥當了10年廚，對生滾魚粥瞭如指掌。四年前，二人覺得工字不出頭，橫豎自己有功夫，不如自立門戶搵真銀，才加入吳松街這魚粥戰團。</p><p>砂鍋+拆魚　啖啖肉免𦧲骨</p><p>「自己做老闆，辛苦過打工！反自由行，內地客少咗。最近乜乜中東呼吸綜合症，遊客都少埋，舖租又貴，最近業主又話唔准掛招牌，如果唔係有熟客，都唔知點做。」葉太一輪嘴吐苦水。<br>開業四年，已儲了一班死忠粉絲，皆因葉太做生意，真材實料，薄利多銷。一碗膏蟹粥，落足兩隻爆膏奄仔，才賣$68，抵都爛。成擔工夫的勝瓜拆魚粥，只賣$38，連工夫錢都蝕埋。「唔平啲點夠人爭？蝕少少本，人客肯入嚟，點都會叫多兩樣嘢，咁咪拉上補下囉。」葉太說。她廚房出身，對食材要求份外高，魚肉瓜菜，嫌送貨來的不夠揀手，寧願每天下午自己出去買。「我坐的士去黃大仙大成街街市，嗰度啲餸特別靚，次次都推幾十斤返嚟。」她說。<br>鯇魚、大魚，條條要揀三、四斤以上，回來拆骨起腩來做粥。魚頭魚尾魚嘴魚骨，人家有的她大都有，有客柯打拆魚粥，她就拿魚腩去煎，然後拆肉，切勝瓜，一起放進銅煲裏滾，煲滾才注進砂鍋裏，端出來熱騰騰，香噴噴。吃一口，魚肉香酥、勝瓜鮮甜，粥底稠杰，真箇啖啖肉連𦧲骨都慳番！「最好配一孖油炸鬼，我自己搓粉自己炸㗎！零舍好食，唔似外邊交貨冇嚟火氣！」葉太說。</p><p>順德小廚生滾粥<br>佐敦吳松街108號顯發大廈3號地下</p><p>吳松街　原來一直讀錯晒</p><p>吳松街（Woosung Street），本來不叫吳松街，它叫吳淞（粵音鬆）街。<br>吳淞是上海市北部一個地方，1909年，香港政府重整九龍街道名稱，把原稱堅尼地街（Kennendy Street）的街道改稱吳淞街，以紀念與香港有經貿往來的吳淞地區。由於大部份人不諳淞字正音，誤讀為「松」，政府後來將錯就錯，將吳淞街改為吳松街。</p><p>生滾魚粥　源於廣東順德</p><p>魚粥文化，源起於廣東順德。順德位處珠江三角洲，氣候濕暖、土地肥沃、河涌交錯，是名副其實的魚米之鄉。稻田一望無際，米糧充足。魚塘超過三十萬畝，淡水魚品種繁多。鯇魚、青魚、鱅魚、鏈魚，號稱四大家魚。又有鰣魚、鯿魚、魽魚、邊魚、鯽魚等，形成順德人餐餐無魚不歡的文化。<br>他們靠山吃山、靠水吃水，擅把食材混合。種了稻米，用來煲粥，又把河涌魚塘捕來的魚加入粥內，粥底清甜，魚肉嫩滑，形成獨特的生滾魚粥的食法。<br>做魚粥的魚，以鯇魚及鱅魚為主。鯇魚又名草魚，肉嫩骨少，營養豐富，魚腩魚尾魚骹等，最適合煲魚粥。中國人吃鯇魚歷史悠久，晉朝郭璞在《爾雅注》中寫道：「鯇，今鯶魚，似鱒而大」， 晚唐時，已有記錄珠江三角洲以西的西江下游地區，為養殖鯇魚之重地。明朝《本草綱目》，更有詳述：「其形長身圓，肉濃而松，狀類青魚。有青鯇、白鯇二色。白者味勝，商人多之。」<br>至於鱅魚，又名大頭魚，頭部特大，老饕愛用來煲魚雲粥，鰓位魚鬚，皮脂嫩滑，也是生滾粥的好材料。</p><p>無名英雄　陸炳記</p><p>佐敦魚粥三大門派，絕活各不同，卻有一道架生，源出一轍。對！是銅煲。銅煲顧名思義是用銅造成，銅傳熱快，煲粥快滾，嫩滑的魚才不會因時間耽誤而變老，這是不銹鋼煲所不能取代的。銅煲有大陸做的，也有本地做的。香港地做銅煲的店舖，鳳毛麟角，油麻地咸美頓街的陸炳記，是表表者。上世紀二十年代已開業，本在炮台街，後來遷至現址，屈指一數，已近百年。銅煲、銅水煲、銅面盆、銅製葫蘆形涼茶壺……全由店子第二代陸樹才兄弟操刀。<br>陸樹才十幾歲入行，一身打銅功夫都是跟父親學回來的。錘打、焊接、打磨，堪稱銅器職人。下次到吳松街吃魚粥，記得多多留意這無名英雄。</p><p>陸炳記銅器<br>油麻地咸美頓街1號</p><p>記者：譚偉健<br>攝影：鄧鴻欣、楊錦文、陳永威、許先煜<br>插畫：麥震東<br>編輯：謝慧珊<br>美術：黃創泰</p></body></html>