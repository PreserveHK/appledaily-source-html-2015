<html><header><meta charset="utf-8"><title>仆街，零票！ - 陳也</title></header><body><h1>仆街，零票！ - 陳也</h1><p>國際足協硬要港隊遠赴「動亂之都」馬爾代夫，香港足總主席以中學校友聚會撞期為由，不肯隨隊，鵪鶉到爆。港足不少是香港仔，香港心，去年雨傘運動甚至食過催淚彈。有過這種非常經驗，去馬爾代夫作賽，只要諗起龍和道暗角，黑到痺的旺角夜空，和遠在他方的堅揪球迷，今日這場硬仗，一定好打得！<br>港足被迫前往暴動區，以身犯險，保險賠否？問吓自動當選那個剪布波，保險界組別只有120票，120票都冇say就咁推了個廢墩出來做代言，保險業人才難道凋零過鰂魚涌？廢墩波的功能，除了惡形惡相剪布，跟兩躉廢而無當的避雨亭沒差別！<br>攞到盡，頂多只得120票的保險波，自己零票入局，但譏諷其他議員「畸形！得兩三萬票便當選！」這種口術，邊個老闆會聘請！低轉數和低票數都可以當選，香港老闆寧願要識條鐵的大叔獻世，也不要nice guy話事？不幸言中，香港正在走向這種淪亡！立法會和區議會都是仆街當選，是不難實現的「和諧」。到那個時候，開口埋口「討厭政治」的你安心了，你那一票，從來沒投過，下次用來恐嚇上門追債的金毛吧：食咗我呢票佢，否則斬你全家！ </p></body></html>