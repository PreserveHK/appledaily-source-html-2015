<html><header><meta charset="utf-8"><title>隔牆有耳：傳高官收禁波令　兩人11.17咁啱飛咗財爺、劉華冇得撐港隊 - 李八方</title></header><body><h1>隔牆有耳：傳高官收禁波令　兩人11.17咁啱飛咗<br>財爺、劉華冇得撐港隊 - 李八方</h1><p>下星期二（17日）香港主場上演世界盃外圍賽中港大戰，之前球迷撲飛已經引發好多不滿，到比賽嗰日，中港矛盾誓成比賽焦點，江湖流傳因為呢場波太敏感，政府高層下令司局長最好唔好入場睇波，仲話免得過唔好隨便表態撐邊隊，朝中屆時至少有財爺曾俊華同劉江華「咁啱飛咗」，但有建制中人建議特首梁振英入場兼表態撐香港隊喎。<br>八方聽聞，其實好多關場波事嘅司局長，剛好比賽日不在港，好似上次有入場睇港隊嘅財爺，嗰日剛好去咗土耳其，冇得再入場睇波撐港隊，唔使做人生的抉擇。至於主責體育事務嘅民政事務局局長劉江華，稍後又咁啱要飛，響應CY號召搞內交，所以都係「逼不得已」無法入場捧港隊囉。但佢嘅政治助理徐英偉，近日則喺fb留言「香港勁揪」，繼續撐港隊，唔通係抗旨之舉？</p><p>建制獻計CY入場撐</p><p>早前就有建制中人向CY獻計，認為佢應該入場撐香港隊，話咁樣有利團結港人，而且撐港隊亦不涉政治正不正確，好似如果北京隊對國家隊，北京人都會支持自己嗰隊，但CY似乎對呢個建議冇乜反應。<br>無論傳言係咪真，八方發現政界中人對呢場波嘅稱呼，都好謹慎，講到明係香港隊對中國隊，唔會將「中港大戰」呢四粒字掛喺口邊，據知係為免政治不正確，惹禍上身就麻煩咯。<br><br>李八方<br>mailto:pf_lee@appledaily.com</p></body></html>