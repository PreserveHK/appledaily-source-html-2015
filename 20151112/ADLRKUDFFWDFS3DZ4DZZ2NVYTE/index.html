<html><header><meta charset="utf-8"><title>咖喱牛腩：《火鳳》球壇版 - 咖喱</title></header><body><h1>咖喱牛腩：《火鳳》球壇版 - 咖喱</h1><p>前兩日，牽牛兄講開佢愛隊法國國家隊，小弟第一時間就諗起賓施馬勒索華布拿呢單奇聞。呢單嘢奇在，真係諗爆頭都諗唔到賓施馬嘅動機，從表面證供睇，佢似乎只係毫無法律意識，幫咗罪犯傳話，所以惹禍上身。不過，網民素來想像力豐富，幫呢單嘢諗咗好多搞笑情節出嚟。<br>最出名嘅情節係雲爺爺出手，屈賓施馬坐監。雲爺爺係邊個？咪就係阿仙奴領隊雲格（圖）。綜合網民想像力，佢老人家一直都想買賓施馬，但傳咗好耐都係險簽。佢覺得賓施馬不識抬舉，決定懲罰佢，所以雲爺爺就運用喺法國嘅人脈網絡，搞到賓施馬坐監。<br>雲爺爺嘅神機妙算點止咁小兒科，佢呢排多咗個花名叫雲志誠，而法比加斯就叫做法永仁。睇過《無間道》嘅朋友，應該估到嘞啩！早前盛傳法比加斯帶頭反摩連奴，即刻有網民認為法比係雲格放入車仔嘅臥底，法比先離間施治同摩佬嘅關係，令到施治轉會阿仙奴。今季，法比除咗踢得極差外，再透過伊娃事件瓦解車仔，更一度令摩佬捉錯內鬼，差啲整走夏薩特。仲有人話雲爺爺放尹佩斯畀曼聯都係深謀遠慮，等尹佩斯幫費格遜贏多次英超，叫費Sir安心退休。曼聯冇費Sir，摩佬又一身蟻，仲唔到阿仙奴稱霸英超？網民嘅想像力簡直可以出番本《火鳳燎原》球壇版，而雲格應該係八奇之首。<br>講起雲爺爺又太興奮，講番賓施馬單嘢先，有網民認為基奧特先係幕後黑手。根據黃子華喺《棟篤笑》講過嘅陰謀論，婚紗店老闆最想同性戀合法化；只要搵到既得利益者，就可以睇透成件事，最想賓施馬坐監嘅肯定係法國後備中鋒基奧特啦。文：咖喱</p></body></html>