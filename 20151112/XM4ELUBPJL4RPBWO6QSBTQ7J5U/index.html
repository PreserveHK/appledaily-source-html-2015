<html><header><meta charset="utf-8"><title>也談TSA - 左丁山</title></header><body><h1>也談TSA - 左丁山</h1><p>昨日講及考試必需，在中國人社會，冇考試就好唔掂，即使係司徒華一生最大政治成就，即成功爭取取消全港升中試，亦帶來不少後遺症，即係妨礙貧窮區域尖子學童升上其他地區嘅精英中學，有礙社會向上流動。<br>現在講到風潮四起嘅TSA（左丁山最初唔知係乜，聽完大記者講，先知係Territory-Wide System Assessment）（全港性系統評估），淨係睇個英文名字，已經摸不着頭腦，啲教育局官僚都幾有方法去弄到人人糊塗，咁即係乜呀？就係一個考試囉，夠笑話嘅係，教育局話考TSA唔駛事前操練，大把家長反對操練，教育專家教授話唔好操練，但市場唔會死錯人，有不少出版商出版TSA練習，就證明大把學生實際上係有操練，學校唔施壓嘅話，學生操TSA做乜鬼喎，貪玩咩。學校目的係乜，真耐人尋味，睇落實係與金錢有關，金錢即是每月薪水，唔少學校驚住TSA成績唔好就會引致家長捨棄，跟住收唔到新生，收唔夠學生就會被殺校，校長老師全部冇得撈，為保飯碗，點都要催谷學生考TSA啦。<br>之不過，教育局三番四次公開講TSA與殺校完全無關，TSA成績唔會公開。但講極都冇人信，可見教育局已經冇晒公信力，可哀也。<br>問一位老師，TSA究竟係乜程度？佢話小三學生理論上按照小三官方訂下之課程指引範圍考試，但事實上，考試程度高於小三，故此學校咪要操練學生囉。咁都得？教育局與考評局冇聯絡嘅咩？啱啱呢日揸車聽收音機，一位退休英文女教師講得好激動，佢話2004年，佢應邀為小三TSA英文科出試題，佢百分百按照小三學生課程範圍擬定試題，點知考評局唔收貨，話題目太淺，試題審核員認為要提高啲程度！女教師不服，三番四次追問試題審核員係乜嘢專業，得到嘅答案係，一位教中七嘅英文老師。呢位女教師好激氣，認為不應以中七程度睇小三，拒絕修訂。咁講法，逼學校及學生操練TSA，考評局可能係罪魁禍首，如果TSA小三試真係考小三課程範圍嘅話，所有小三學生駛乜操得咁辛苦呀，現教育局長吳克儉以前係教評局主席，佢最知得清楚啦，唔該佢開個記者招待會，向全港小學、家長、教師解釋，以釋疑慮。</p></body></html>