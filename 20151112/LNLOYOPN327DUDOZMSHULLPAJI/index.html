<html><header><meta charset="utf-8"><title>Money Walker：阿里衰夠有望翻生 - El.</title></header><body><h1>Money Walker：阿里衰夠有望翻生 - El.</h1><p>阿里巴巴（BABA）股價最近個半月終於回氣，由9月底嘅低位至周二累升逾四成。不過睇番其他同阿里一樣喺美國上市嘅中概股，好似奇虎360（QIHU）、搜房網（SFUN）等，都同阿里一齊喺9月底嚟個V彈。<br>其實阿里同一眾中概股早輪有得升，好大程度上係因為投資者炒作呢啲在美上市嘅中概股，將被納入MSCI中國指數同新興市場指數。被納入指數意味住嚟緊會有大量資金流入，所以股價亦被市場預先炒高。<br>阿里昨日雙11嘅銷情一如既往火熱，反映中國經濟差，但以平掛帥嘅網購平台，唔受影響並不出奇。咁有望入MSCI中國指數、雙11銷情又勁，連法巴、瑞銀等大行都給予「買入」評級，係咪代表阿里已擺脫衰運呢？<br>近日《福布斯》有篇關於阿里嘅報道，話擁有Gucci同YSL等多個奢侈品品牌嘅開雲集團（Kering），打算控告阿里，指阿里為造假者提供銷售同物流等服務。報道仲話馬雲唔想同對方庭外和解，更霸氣表示「我寧可輸掉這場官司，寧可賠錢」。<br>不過股東們唔使緊張，阿里真係霸氣得起，事關佢係一間以VIE結構喺美國上市嘅企業。VIE係Variable Interest Entity嘅縮寫，係將外商投資企業同中國實體公司捆綁埋一齊嘅協議，喺該結構下，阿里資產係由其中國營運公司所擁有，外國法院對呢間公司嘅判決係無法喺中國執行。即是就算真係告得入阿里，亦未必有得賠，要告到佢破產真係唔易。<br>睇番阿里個股價圖，技術走勢的確有轉佳的迹象，已經衰足一年嘅阿里，今次可能真係翻生！<br><br>El.<br>本欄逢周二、四、五刊出</p></body></html>