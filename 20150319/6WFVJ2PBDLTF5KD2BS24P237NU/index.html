<html><header><meta charset="utf-8"><title>【add】紅人主場：梁漢文　樂天好男人</title></header><body><h1>【add】<br>紅人主場：梁漢文　樂天好男人</h1><p>現代愛情故事充斥偷食賤男，究竟世上還有沒有好男人？屢被捧為模範老公的梁漢文（Edmond），與太太林文慧（Karen）相戀到結婚至今十六年，鮮有緋聞。Karen幾年前患癌，二人攜手走過逆境，四十三歲的Edmond自嘲越來越似住家男，分享夫妻相處之道，「一定要畀空間佢發洩！」<br><br>統籌：林妙萍<br>撰文：趙潔恆<br>攝影：周樂恆<br>髮型：Moe of Fifth<br>化妝：Maggie Lee</p><p>梁漢文青靚白淨，又識彈琴又識踢足球文武雙全，理想好男人條件清單上剔剔剔，還有呢？<br>向來主攻歌唱事業的他，最近參演新片《全力扣殺》，相隔多年再登大銀幕，全因為今次電影題材，「今次套戲係講打羽毛球，咁我又好鍾意運動，加上仲有一班識咗好耐但冇合作過嘅朋友，何超儀、鄭伊健、鄭中基、劉浩龍呀，所以一搵我就決定接。」</p><p>幽默一面</p><p>面對同片還有搞笑能手林敏驄，Edmond對自己的幽默感也信心爆棚：「一直以嚟都好鍾意拍喜劇，就算以前主持《美女廚房》，都鍾意玩有啲搞笑造型嘅project，今次個古仔係講幾個有缺陷嘅大賊坐完監，去打羽毛球改變自己，個idea幾有趣，我個造型用嘅假髮，仲似足我當年出道唱《纏綿遊戲》個髮型。」</p><p>鼓勵太太</p><p>Edmond喜歡搞氣氛，想法亦正面樂天，曾將熱愛運動的個性化為愛的力量，來鼓勵幾年前患上乳癌的太太。「我太太前幾年有病，佢好番後，我就上網睇到有啲資料，話原來佢嘅病做啲提升男性荷爾蒙嘅運動，會對佢有幫助，咁啱又遇上一位泰拳教練，最早期係想因為我去玩，而令太太都去玩，不過後來打打吓，太太就去咗玩瑜伽，我就keep住一直打。」<br>經歷過患難，Edmond近幾年也越來越喜歡家庭生活，又特別注意養生，對於夫妻之道也別有一番體會。「呢十六、七年經過咗好多階段，有唔順利嘅日子，感覺到對方嘅肯定，而慢慢建立咗好多層次，亦更鞏固。有樣嘢係好重要，有時要畀佢發洩一下，唔好成日㩒住對方，等佢有渠道宣洩情緒。」至於會否生小朋友，兩口子未有計劃，「我就冇所謂，佢（Karen）就一時一樣，有時話想生，有時又話唔好，不過最緊要係佢要養好身子，可以再等吓㖭！」</p><p>【飆高音嗌怕怕】</p><p>近年歌唱比賽節目盛行，還興起飆高音唱法，新秀出身的Edmond聽到就怕怕，「首先叫我再參加比賽我就真係唔得喇，我又唔係飆高音嗰類歌手。不過作為一個歌手，我覺得佢哋當然有信心覺得自己做得好先會去唱，至於個節目會唔會飆高音多得滯，好唔好睇就係另一個觀點角度。」Edmond透露今年將會開個人演唱會，「前幾日開始錄新歌，唱廣東歌唱番自己熟悉嘅語言係特別親切同開心！」</p><p>更多精采時尚內容，盡在 http://add.appledaily.com。 </p></body></html>