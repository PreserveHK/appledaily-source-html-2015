<html><header><meta charset="utf-8"><title>隔牆有耳：湯狀缺席黨慶　惹反面疑雲 - 李八方</title></header><body><h1>隔牆有耳：<br>湯狀缺席黨慶　惹反面疑雲 - 李八方</h1><p>公民黨今年九周年黨慶，卻只低調慶祝，日前喺炮台山嘅黨總部切蛋糕就算，參加嘅都係核心黨員，約有五十人。但從大合照可見，政改立場同該黨唔多啱key嘅創黨成員湯家驊Ronny竟然冇到，何解黨慶咁大件事都唔畀面，莫非湯狀同個黨已經反咗面？Ronny噚日同八方講，佢真係唔記得黨慶喎，加上自己已經唔係執委、又冇人提佢，直至噚日喺facebook見到黨慶大合照，先驚覺錯過黨嘅生日會。</p><p>稱結婚周年亦要人提</p><p>原來當日黨慶除咗切咗個蛋糕、食咗兩隻燒豬，仲有成打代表年初二有人跌低嘅麒麟啤。主席余若薇、黨魁梁家傑等巨頭都有出席；立法會議員陳家洛就一早話明要睇阿囡喺學校表演，預先請假，議員中獨欠湯家驊，連Ronny嘅過氣「入室弟子」曾國豐同新界東未來接班人楊岳橋都有出現，Ronny喺敏感時候冇亮相難免惹猜疑。<br>湯狀強調自己第一次唔記得黨慶，話連結婚周年紀念都要秘書提。會唔會為此向黨員say sorry？Ronny話：「Love is never having to say sorry（愛就是永遠不必說對不起）」，前提係湯狀對個黨仲有冇愛先？<br><br>李八方<br>mailto:pf_lee@appledaily.com</p></body></html>