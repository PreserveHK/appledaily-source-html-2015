<html><header><meta charset="utf-8"><title>中環在線：銀行搵靚女員工助陣變身model　幫東亞宣傳 - 李華華</title></header><body><h1>中環在線：銀行搵靚女員工助陣<br>變身model　幫東亞宣傳 - 李華華</h1><p>最近睇得最多嘅電視廣告，應該係國泰（293）空姐行來行去宣傳月底舉行嘅七人欖球賽，要講經常用員工賣廣告嘅公司，國泰敢認第二，應該冇其他公司敢認第一。之但係，華華發現近年銀行界都興起搵靚女員工幫手做宣傳，好似東亞銀行（023）噚日就搵一位年輕靚女同事宣傳旗下一間數碼化分行嘞。<br>其實銀行搵靚女同事幫手做宣傳都好啱數，𠵱家好多銀行都想飛甩老土感覺，吸引年輕顧客幫襯，擺個靚女出來就最容易吸睛。與其專登畀錢請模特兒，不如喺銀行裏面物色靚女同事幫手，一來銀行可以省錢，二來亦可以令有份參與嘅同事感覺良好，一舉兩得。</p><p>上商有靚女駐守分行</p><p>好似舊年底，中銀香港（2388）換制服，就搵來幾位靚仔靚女同事做模特兒，示範男女裝新制服；有超過六十年歷史嘅上海商業銀行今年初將一間分行翻新重開，甚至聘請一名年輕貌美嘅e-ambassador駐場宣傳兼吸客。<br>東亞銀行噚日介紹灣仔一間新嘅數碼化分行，亦都有一位靚女同事出現，佢負責介紹分行裏面一個數碼化傳單裝置。<br>簡單嚟講，係叫客人拎部手機「嘟」屏幕上嘅QR Code，咁就可以睇到銀行各類產品嘅傳單，紙都慳番。有靚女在場，噚日有份介紹呢間分行嘅東亞太子爺李民橋當然搶唔到鏡喇。<br>不過話時話，東亞應該有唔少靚女，舊年中佢哋位於銅鑼灣嘅數碼分行開幕，分行經理Abby嘅樣貌酷似歌手梁詠琪（GiGi）。其實佢哋可以考慮好似國泰咁，齊集一班靚女同事拍平面或電視廣告，唔打得都睇得吖嘛！<br><br>李華華<br>mailto:LiWaWa@AppleDaily.com</p></body></html>