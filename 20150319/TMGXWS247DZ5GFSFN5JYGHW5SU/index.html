<html><header><meta charset="utf-8"><title>打吡馬後炮 - 左丁山</title></header><body><h1>打吡馬後炮 - 左丁山</h1><p>沙田陳太打電話嚟報喜：「喂，多謝你呀，星期日打吡大賽，我跟你貼士買，贏咗二千五百蚊，非常高興，得閒請你飲茶。」左丁山嘅打吡貼士（三月十五日本欄）明明輸咗，點解沙田陳太會贏錢？陳太話：「我唔識咁多投注方法嘅，注碼少，買熱門唔慌多錢收，我見你有寫10號醒目名駒係四重彩大冷腳，但我唔識買四重彩，於是去投注站用10號做膽拖番你在專欄講嗰幾隻馬，即係1、2、3、4號加埋9號11號14號，一共七隻，買一拖七，只買位置連贏，每注十蚊，總數七十，估唔到會收番二千六百一十五蚊，笑到我暈。」<br>唉，真係同人唔同命。左丁山叻得滯，臨場見到莫雷拉氣勢如虹，贏完又贏，連第七場隻步步友被困死內欄，佢都可以奪圍而出，後上贏美麗之星，第九場打吡，唔捧佢直情係違反正常賽馬邏輯，首先就捉住佢隻6號精彩鬥士，然後聽到世界騎師王莫雅因班機延誤，在第九場打吡大賽前唔夠兩個鐘頭先至到埗，由馬會專人急送佢到馬場，如此勞碌，為咗乜？跑慣碼頭之人，都係要搏殺攞獎金箒，於是就選埋9號直震撼，6、9食全餐。本來想要埋老友記Terry隻戰利品嘅，但潘頓是日（到第九場為止），表現一般，騎第4場金龍，第5場威利大大兩隻熱門，三甲不入，左度右度都係唔夠莫雷拉穩陣，於是只係揀1號戰利品做腳。<br>嗚呼，結果戰利品順利取勝，直震撼力拼得第二，精彩鬥士跑到第十一，於是發財美夢就此破滅，而醒目名駒跑入第三名，假如要1、9雙膽全餐，就會收番幾萬銀，真正慘情，倒不如好似沙田陳太咁，用最冷嘅10號醒目名駒拖番轉頭，仲收錢收到笑。跑馬就是這樣的，氣頂氣滯悶氣攻心之餘，肥仔K來報話馬會罰3號酷男騎師田泰安阻住6號精彩鬥士，逼到6號無路可走，罰停賽三天。哦，原來如此，即是田泰安做犧牲品，自己跑內線困住莫雷拉，等潘頓騎同屬蔡約翰馬房嘅戰利品在外欄殺上。田泰安咁講義氣，停賽三天後，可能有好回報，佢復出後再騎蔡廐馬匹，要多多留意噃。恭喜Terry霍贏打吡之餘，相信一位最悶嘅騎師就係韋達，事關戰利品與直震撼都係佢嘅基本座騎，因要騎大富豪潘蘇通隻大印銀紙，冇咗贏馬獎金，痛失名與利，又係要等「回報」啦！</p></body></html>