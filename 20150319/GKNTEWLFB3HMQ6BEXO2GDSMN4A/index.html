<html><header><meta charset="utf-8"><title>魚樂無窮：大股東夠旺耀才抵博 - 唐牛</title></header><body><h1>魚樂無窮：大股東夠旺耀才抵博 - 唐牛</h1><p>月初叫大家破位追入阿里影業（1060），九日下來勁升三成，和味指數五粒星。順藤摸瓜，騰訊（700）揸住11%股權嘅華南城（1668）近日見異動，以騰訊增持價3.36元計，現價華南城深潛三成，博馬雲效應後有馬化騰效應，𥄫完華南城。<br>大市再炒深港通，券商股鑊氣十足。今日推介耀才證券（1428），有力大棍破頂！點解咁有信心？先睇公司業績，近三年盈利全部雙位增長，上月初發盈喜，最新十個月盈利已超越上年度總額，今年保守估計賺兩億，市盈率僅十三倍，以增長股嚟講絕對唔貴。<br>大股東兼老闆葉茂林，近期成為B疊大紅人，無他，旗下夜場股Magnum（2080）上市一年極速賣盤，新買家為內地家電集團奧克斯董事長鄭堅江，業務包括家電、地產、電訊同醫療，資產超過三百億人仔！Magnum停牌前市值只得五億，復牌後肯定大炒特炒，耀才沾少少旺氣，不得了！再講，葉茂林輕輕鬆鬆袋四億，講明要集中火力搞好耀才，希望三年後成為內地華資行一哥，以其超強人脈關係，無論透過自身增長抑或搵猛人入局，要達標話咁易。睇睇有強國阿媽撐腰嘅海通國際（665）同國泰君安（1788），市值全部過百億，耀才只得奀豬二十七億，大把世界，噚日破三角嘅一棍，相信只係大茶飯嘅前奏。<br><br>唐牛<br> https://www.facebook.com/tongcow88 </p></body></html>