<html><header><meta charset="utf-8"><title>一周三件：金茂升呢彈出 - 錢雋</title></header><body><h1>一周三件：金茂升呢彈出 - 錢雋</h1><p>中國金茂（817）11個月以嚟，單月物業銷售絕大部份環比錄得升幅，唔單止城市營運商呢個升呢戰略夠煞食，針對霧霾嘅綠色環保建築行家當中，亦彈咗出嚟，keep住睇好金茂。金茂今年頭11個月，累計物業簽約銷售額約229.4億元人仔，同比大增59%，係繼深圳控股（604）之後，央企同市屬內房當中，銷售增幅最靚仔。除7月同10月環比銷售跌，其餘9個月，全部亦錄到增幅，條trend亦行得靚。</p><p>迎合市場特別需求</p><p>金茂唔止升級城市營運商，集團亦已經行緊綠色環保建築，兼喺北京、寧波、上海等受到PM2.5污染嘅城市，以新風淨化系統、毛細輻射末端等技術，打造緩解空氣污染、節能嘅高品質住宅。而新鮮熱辣報道，霧霾南下上海，空氣污染勁嚴重。亦諗到係，金茂銷情好，除咗食住大圍寬鬆政策，集團本身策略定位，亦食正市場另類需求。<br>場內專業評估，金茂靚仔成績，明年開始反映，2016年、2017年EPS分別增長11%同18%，到0.386元同0.455元，預測PE得6.7倍同5.6倍。<br>場內有大行跟睇嘅央企內房，保利（119）明年同後年18倍同14倍預測PE、大悅城（207）18倍同10倍、華潤置地（1109）9倍同7.9倍，中國海外（688）7.3倍同6.5倍，4位行家兩年平均13倍同9.6倍PE，金茂至抵搞。<br>又11月以嚟，9份報告中，有7間都叫買金茂。買金茂，現價2.62元，係咁意翻四分一番到3.275元，2017年預測7倍PE，啱啱追過中國海外PE少少，但仲未上到上邊央企平均PE水位。<br><br>錢雋<br>細價股專家<br>本欄逢周一、三、五刊出</p></body></html>