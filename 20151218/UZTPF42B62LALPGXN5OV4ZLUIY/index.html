<html><header><meta charset="utf-8"><title>中環在線：過百位客戶受惠黃國英請睇Star Wars - 李華華</title></header><body><h1>中環在線：過百位客戶受惠<br>黃國英請睇Star Wars - 李華華</h1><p>《星球大戰》（Star Wars）熱潮湧入財經界！最近除咗facebook俾星戰公仔洗版，個別企業自己設計嘅聖誕卡亦以星戰人物作為造型；豐盛金融資產管理董事黃國英趁噚日《星球大戰》系列第7集《星球大戰：原力覺醒》首日在港公映，仲包場邀請客戶睇戲。<br>《星球大戰》系列乃經典科幻大片，第一集早於1977年上映，38年來粉絲不斷增加，就算呢套戲唔係閣下那杯茶，咁多年點都應該睇過一、兩集，即使唔知套戲講乜，都肯定聽過佢首經典配樂。第7集近日上映，身邊好多人都在談論。<br>豐盛老闆黃國英好有心呀，一早喺銅鑼灣一間戲院包場，預咗600個位，邀請過百名客戶帶埋家人或朋友噚晚7點入場睇戲。<br>黃國英話，今次包場請睇戲大約花費十多萬元，主要想趁聖誕節前跟客戶聯誼一下。至於點解咁多套戲唔揀，要揀《星球大戰》呢？唔通佢係星戰迷？非也非也。</p><p>長實送星戰聖誕卡</p><p>原來黃國英旗下基金重注買落迪士尼股票，迪士尼喺2012年以40億美元，收購《星球大戰》製片商Lucasfilm，《星球大戰》對上一套電影，講緊係10年前嘅事，星戰迷餓咗咁多年，市場預期今集肯定好賣座，順帶利好迪士尼股價前景。黃國英順理成章請客睇《星球大戰》，順便講句「May the Force be with you」。<br>另有企業用星戰設計聖誕卡，包括長實地產（1113）同顧問公司富事高，夠晒潮！<br><br>李華華<br>mailto:LiWaWa@AppleDaily.com</p></body></html>