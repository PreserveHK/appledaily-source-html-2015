<html><header><meta charset="utf-8"><title>賽車奪亞　老闆借辣跑任揸師兄收130萬蓮花</title></header><body><h1>賽車奪亞　老闆借辣跑任揸<br>師兄收130萬蓮花</h1><p>【灣仔】劉浩龍（師兄）和容祖兒拍拖3年，感情一直穩定，事關師兄經常為女友製造驚喜，祖兒早前才說：「如果冇驚喜，點維持到𠵱家？」看來祖兒很快又有驚喜收。<br>大前日（4日）記者在灣仔告士打道蓮花showroom外，直擊師兄試揸一架新款價值130萬的粉藍色開篷跑車。師兄和車行職員討論一番後，再入showroom試另一架銀色跑車，最後他重新行出舖外，站在粉藍色跑車側邊仔細檢查一番，看似已揀啱心水。經過車行職員一輪講解，師兄很快就摸熟跑車性能，隨即與職員在附近試車。</p><p>「兩隻手捉實軚盤」</p><p>師兄上個月在澳門參加蓮花盃比賽，雖然最後輸給方力申屈居亞軍，但據知由於蓮花老細和師兄啱嘴形，所以決定送一架跑車給他代步。事後師兄向《蘋果》記者表示，現時和蓮花傾下年的合作，自己更會揸此車一段時間，但遲些便會交還。問到跑車匹數、馬力大，祖兒會否不敢坐，師兄表示：「邊個朋友想坐我都會畀佢坐，總之我會安全駕駛。」問他會唔會捉實祖兒手揸車。佢就笑笑口表示：「要安全駕駛嘛！唔會令到自己分心，所以最緊要兩隻手捉實個軚盤。」</p><p>此外，昨日新城公佈「新城勁爆男歌手」最後八強，有份入圍的劉浩龍，對於女友賣甩他與家人和朋友外遊，他坦言：「係呀！佢飛咗啦，成班女仔去玩得開心啲，聖誕禮物我都未買，仲準備緊！」至於同場的吳若希，就憑《眼淚的秘密》奪得「新城勁爆播放指數大獎（歌曲）」。<br>採訪：王梓嫚、馬建華<br>攝影：吳耀輝、朱志聰、陳俊強</p></body></html>