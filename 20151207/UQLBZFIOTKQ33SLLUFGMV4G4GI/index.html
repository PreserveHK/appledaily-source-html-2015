<html><header><meta charset="utf-8"><title>英超攻略：拖肥水晶宮演「大」龍鳳 - 咖喱</title></header><body><h1>英超攻略：<br>拖肥水晶宮演「大」龍鳳 - 咖喱</h1><p>周一英超獨腳戲，逾一個月未嘗敗績的愛華頓迎戰水晶宮。「拖肥」射手盧卡古腳風超順，連續五場比賽入波，巴克里及迪路菲奧同樣狀態大勇；水晶宮上仗亦大炒紐卡素，加上兩軍近兩次在葛迪遜公園都上演入球騷，所以今仗一於再捧「大」。（球賽編號：星期一5；now621台明日4:00am直播）</p><p>兩軍中前場腳風順
</p><p>自10月底連負曼聯及阿仙奴，愛華頓已連續六場不敗，並錄得多場大手交易，例如主場6:2大破新特蘭及4:0大炒維拉，作客就曾踢和般尼茅夫3:3。比利時中鋒盧卡古入球停不了，連續五場有進賬共入六球，此子今仗料繼續正選披甲。此外，迪路菲奧及巴克里俱勇，前者在上周中英聯盃有進賬，而巴克里能傳擅射，近三場入三球並交出多次助攻。愛華頓的傷兵集中在中後場，中堅菲臘積基爾卡續缺陣，料由拉美路富尼斯摩利及史東斯扼守中路，巴尼斯雖已復出但狀態未足，防中占士麥卡菲亦上陣成疑。<br>至於水晶宮的傷停問題就集中在前場，攻中巴卡利沙高受傷、韋費特沙夏停賽，但恩歷克波拿斯大勇，上輪聯賽梅開二度，協助水晶宮大勝紐卡素5:1。上場同樣入兩球的麥亞瑟亦可披甲，與卡比耶拍檔打防中；鋒線雖有杜韋加爾上陣成疑，但域咸及查馬克都可勝任單箭頭。水晶宮近兩場作客比賽都開「大」，而翻查往績，兩隊近四次英超交手，由水晶宮主場的兩場開「細」，但由愛華頓主場的兩場就多入波，巧合都由水晶宮以3:2勝出，故今場一於再追入球「大」。文：咖喱</p></body></html>