<html><header><meta charset="utf-8"><title>隔牆有耳：成立41年來首次　廉署搞比賽　一人一句反貪 - 李八方</title></header><body><h1>隔牆有耳：<br>成立41年來首次　<br>廉署搞比賽　一人一句反貪 - 李八方</h1><p>近年網民喺網上創作過唔少啜核調皮嘅標語同icon標記，大受歡迎，廉政公署眼見坊間創意無限，亦決定舉行成立41年來首次標語同標記創作比賽，希望有既能迎合時下社會、又能傳承廉潔反貪核心價值嘅標語同標記，甚至吉祥物。<br>廉署社區關係市民諮詢委員會主席梁智仁同八方講，廉署1974年成立至今，先後創作過唔少經典、令人印象難忘嘅宣傳標語，好似「廉署保密 密密實實」、「早知結果 何必當初」、「香港勝在有你同ICAC」等；80年代嘅坐監宣傳海報更收阻嚇作用。</p><p>着重原創 惡搞未必接受</p><p>而今次首創嘅標語同標記比賽則分青年組（25歲或以下）及公開組（25歲以上），主題係「全城˙傳誠」一人一句撐廉潔，其中標語創作字數不可超過30字（不包括標點符號），中、英或中英文並列均可；標記創作包括任何形式嘅抽象設計，或任何人物或動物宣傳造型，以繪畫或彩色打印方式均可。<br></p><p>廉署會邀請廣告界、設計界專業人士同部份諮詢委員會成員組成評審團甄選，各組首5名入圍作品均有機會獲廉署採用作倡廉活動。廉署社區關係處助理處長陳潔雲強調，比賽着重原創兼顧及廉潔誠信，作品不可涉及侮辱同粗言穢語：至於接唔接受二次創作或惡搞作品？就由評審團決定。八方覺得呢，收咗UGL公司5,000萬而仲未去廉署飲咖啡嘅特首梁振英，不失為反面宣傳廉潔嘅好人選吖，唔知廉署會唔會破格考慮？參賽截止日期係明年2月15日，詳情可瀏覽 http://www.icac.org.hk/icac/slogan/ 。</p><p>李八方<br><br>mailto:pf_lee@appledaily.com</p></body></html>