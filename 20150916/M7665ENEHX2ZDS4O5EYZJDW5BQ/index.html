<html><header><meta charset="utf-8"><title>炒家陳清白憂衰過97</title></header><body><h1>炒家陳清白憂衰過97</h1><p>【樓價預測】<br>兩個一代樓市炒家，走過97，捱過沙士，今日頻現撻定蝕讓，再訪97過來人，現今市況是否當年翻版？<br>「白旋風」陳清白認為今次跌得比97更大鑊，「玩具鄭」鄭躬洪坦言唱衰多年，但相信樓市未大跌。同步經歷樓市十八年，今日兩人意見迥異。<br>人稱「炮哥」陳清白表示：「今次比97年，應該會大鑊啲，經濟明顯轉壞，人工追唔上樓價，樓價過高，美國千祈唔好加息，一加息，就是觸發點。」他又認為：「97年跌三分二，以太古城為例，𠵱家比97年升超過1倍，跌返三分一，真係一啲都唔奇！」<br>炮哥說：「唔覺今日有乜好過97年喎，睇吓𠵱家啲營商環境，好似近期啲吉舖真係多到你唔信，灣仔莊士敦道、銅鑼灣波斯富街，從來都未見過咁多吉舖，營商環境有幾差……」銀紙貶值，磚頭保值，他無奈道：「97年我都咁諗，結果？一鑊熟囉！」二手癱瘓，「揸住樓嘅，其實心急，越平畀個買家，個買家越走……轉角市，你劈一成，真係冇人買，仲嚇親個買家，我撞個板啦！你越減，越冇人買，𠵱家賣到樓嘅業主等於中六合彩。」</p><p>鄭躬洪料樓市難大跌</p><p>至於另一炒家，曾執幾十件九龍站豪宅，以生產玩具出身的鄭躬洪反而認為：「個市唔會有好大調整，起碼唔會係今年。第一，利息仲低，要加，美國一定唔會每個月1厘、1厘咁加。第二，剛性需求尤在，跌極有限。加埋二手市場企得好硬淨……有都係小調整，細價樓估計5%，有啲人心驚，咪平少少賣咗佢囉，跌10%我都唔覺會。至於豪宅更加唔使講，今年仲升返。」<br>雖然近期樓市頻現撻定，鄭躬洪認為：「最近股市唔係幾好，總會有人驚，驚咪有人死囉，但呢啲係絕大少數囉！」<br>雖然現時借貸率遠低於97年，炒家已經離場，不過始終香港現時經濟是自2003年以後十二年以來最差的環境，樓價升了多年，今年是最受考驗，預期樓價會下跌5%，最差會下跌30%。</p><p>【炒家對市況睇法】</p><p>綽號「白旋風」陳清白：「近期環海．東岸有連環撻定，係因為呢個樓盤出九成半按揭吸引買家入市，即係話攞幾十萬出來就上到車，嗰班友恨樓恨到發燒，想做業主好耐，家吓十零萬可以做業主，就被𠱁去買……結果咪一時衝動，買咗！」</p><p>綽號「玩具鄭」鄭躬洪：「過去幾年，我都係講緊個市好高呀，幾年前已經話調整，盡量沽晒啲貨，留番啲長線收租。我不嬲都係唱衰，但就唱唔衰，呢幾年仲有升。雖然睇淡，但唔認為個市會有好大調整，起碼唔會係今年。細價樓估計跌5%，跌10%都未必會。」</p></body></html>