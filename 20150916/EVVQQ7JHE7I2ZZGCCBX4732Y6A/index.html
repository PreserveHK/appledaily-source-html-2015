<html><header><meta charset="utf-8"><title>魚樂無窮：磚頭爆惡性循環 - 唐牛</title></header><body><h1>魚樂無窮：磚頭爆惡性循環 - 唐牛</h1><p>股市淡靜，樓市成為廝殺新戰場。藍籌屋苑瘋狂劈價，部份成交前後相差達七位數字，相當於一個上車盤嘅首期，非常嚇人，亦應驗本欄早前所講，樓市莊閒正式執位，買家重奪成交價話事權。<br>樓市氣氛急轉直下，租金亦開始捱唔住，太古城三房戶最新月租僅2.35萬元，低市價逾一成，與旺市兩房租金有得揮。樓價以往一直高企，某程度上因為租金同樣硬淨，業主賣唔出可轉租，每月依舊有豐厚回報。假若今次租金回落形成趨勢，樓價想唔跌都幾難。試想想，租金下跌，磚頭回報率變相降低，需求同樣會下跌（無殼蝸牛轉買為租+投資客卻步），價格最終抵受不了地心吸力，嚴重者更會形成惡性循環！用番炒股術語，一隻股派息減少，股息率下跌，股價自然要跌，內銀股跌跌不休，正正因為市場預期壞賬增加，未來派息會大幅削減，形成現時假高息嘅現象。<br>咁今次樓市會唔會出現惡性循環呢？不妨從經濟環境量度︰企業裁員步伐為沙士後最快、旺區吉舖處處、自由行消費力大減，香港可謂危機四伏，打工仔飯碗隨時不保，低失業率將成過去式，代價最終會在樓價反映。作為股民可以點做？噚日地產股開始有𤓓味，唔想輸錢嘅唔好亂撈，穩陣嘅避之則吉，進取嘅可以逢高造淡，講完！</p></body></html>