<html><header><meta charset="utf-8"><title>人民幣匯價 - 左丁山</title></header><body><h1>人民幣匯價 - 左丁山</h1><p>李克強堅持人民幣沒有持續貶值的基礎，中國不會用貶值策略來刺激出口。講完之後（九月十日），人民幣即刻強勢上升，你話中國總理係唔係好有料先。<br>經濟師L就話唔係，只係暫時性反彈啫。1997年英鎊正式貶值前數小時，英國財相拉蒙特仍然大大聲講英鎊不會貶值㗎。中國領導人會唔會腰骨咁輕呀？好難講，經濟師L話人民銀行行長周小川及李克強以前真的是說了算數，但自從人民幣匯價中間值突然下調之後，佢地嘅諾言與西方政客已經係等量齊觀。<br>客觀上中國確係有貶值需要。睇中國PMI、PPI，已經連續下跌近一年，出口進口持續不振，外匯儲備一年來少了940億美元，在在顯示有走資情況，如中國係完全由市場主導，人民幣早與日元、紐元、澳元看齊，至少同步下滑。<br>但國際間──特別係歐美政治上還是要人民幣升值，至少不貶值，中國政府似乎默默承受呢種壓力。純講理論，中國要在資本賬開放，人民幣匯率與貨幣政策獨立性以上三者之中，選擇兩項，經濟理論叫做Impossible Trinity。香港因選擇咗聯繫匯率不動如山，已經放棄了貨幣政策獨立性、維持資本賬開放，資金自由進出。中國係堂堂大國，單是為了面子，斷不會放棄貨幣政策獨立性，也因為中國經濟係有社會主義特色，政府鍾意控制，資本賬暫難開放，故此只可能放棄控制匯率，讓匯率在市場浮動。咁講法人民銀行可唔可以不斷在市場干預，沽美元買人民幣以阻止人民幣貶值呀？答案在歷史裏，從未有過中央銀行可以長期阻擋市場大勢。從實務講，富二代廠家W在中國管理勞動力密集工廠已有三十餘年經驗，佢話三十年來中國民工工資不斷上升，現已貴過羅馬尼亞工人，遠超緬甸、柬埔寨工人，加上廠房地皮價已上升不少，人民幣十年來不斷升值，最攞命嘅，中國勞工稅務加加埋埋有35種稅，管理上極其麻煩，故此好多廠商已經外遷，如人民幣不貶值嘅話，中國輕工業已失去世界競爭力。李總理所言，對於商品出口無幫助，李總理係唔係講資本密集，知識密集嘅高科技工業呀？可能係嘅；但中國有億億聲工人要餵飽，要做工，高科技工業未必對嘴形啫。綜合理論與實務，人民幣最終還是不貶值還須貶值。</p></body></html>