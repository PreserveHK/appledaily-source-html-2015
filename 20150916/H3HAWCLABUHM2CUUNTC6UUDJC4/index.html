<html><header><meta charset="utf-8"><title>隔牆有耳：防空警報變愛的音訊10.1煙花取消「炸」維港 - 李八方</title></header><body><h1>隔牆有耳：防空警報變愛的音訊<br>10.1煙花取消「炸」維港 - 李八方</h1><p>知衰，總好過死雞撐飯蓋！因為南丫海難同雨傘運動而停辦兩年嘅十．一煙花滙演今年復辦，最特別一幕可算長36秒嘅「抗戰勝利70周年」，防空警報音效加上猶如槍林彈雨情景，惹嚟唔少爭議，主辦單位似乎唔想此慘痛煙花經歷，傷害市民弱小心靈，噚日宣佈將一幕改為「和平」，以「愛的音訊」取代警報聲做背景音樂。本來想藉此機會感受炮火漫天嘅人或要失望咯。<br>今年滙演由中資背景嘅中滔環保集團有限公司獨家贊助，上周喺記者招待會講解今年煙花滙演時，負責製作及構思嘅港星多媒體製作有限公司行政總裁毛偉誠曾話，「抗戰」呢幕會好震撼，因為製造戰爭同和平強烈對比，未經歷過打仗嘅人可以感受吓。</p><p>有人讚  有人嘆失望</p><p>呢一幕首20秒會以防空警報為音效，用上單色閃光煙花營造槍林彈雨情景，好似飛彈轟炸咁，將維港化為戰場嘅場景，果然未上演先震撼，引發全城批評，結果中滔環保集團有限公司噚日話贊助煙花原意係為社會帶嚟歡樂，注入更多正能量；聽取各方意見後，決定將「抗戰勝利70周年」改為「和平」，背景音樂會以「愛的音訊」取代警報聲，愛的音訊原曲係貝多芬嘅「快樂頌」，黃霑填詞，關正傑主唱。對呢幕煙花引起唔同人士嘅關注，煙花技術統籌仲向市民致歉。有網民讚主辦單位從善如流，亦有人大嘆好失望，因為想睇煙花嘅動力都冇埋。<br><br>李八方<br>mailto:pf_lee@appledaily.com</p><p>識睇睇留言</p><p>Leo Lee：其實用來賀共產國生日，都幾適合，一來無幾多次，二來可以嚇一嚇共產黨。<br>HiuPo Lau：諗嗰個，腦袋缺氧。批嗰個，嚴重智障。<br>Kwok Tony：肯從善如流都抵讚嘅，好過政府衰咗仲死撐。<br>Alex Wong：咁咪感受唔到戰爭嗰種情況同恐怖，直接減低咗年輕人對國家全力抗戰嗰種偉大的情懷。<br>Karen Lee：已是兩代前的仇恨。應提倡和平，愛與共融，尊重他人，才是大國風度。<br>Hi Ling Chan：國慶放煙花響警報聲諗住有打仗效果？哈！咁到底想慶祝國家成立？定慶祝國家有難？緊係急急腳修改啦！得罪共產黨想公司執笠咩？<br>Jacky Fok：噢……唯一嘅吸引力都冇埋<br>資料來源：《蘋果》網頁</p></body></html>