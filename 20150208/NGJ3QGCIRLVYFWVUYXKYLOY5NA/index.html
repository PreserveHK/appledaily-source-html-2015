<html><header><meta charset="utf-8"><title>體壇拾趣：失廿粒「肥東」：俾人笑當激勵！</title></header><body><h1>體壇拾趣：失廿粒「肥東」：俾人笑當激勵！</h1><p>「好假嘅肥仔」何東軒終於沉冤得雪！講嘅係上月學界元朗區男子乙組分組賽對公益社一場失足廿粒、成為網民熱話嘅張煊昌中學門將肥東，雖然俾人笑佢「企喺度想用念力控制個足球」，但佢噚日喺第二場分組賽改踢中場，令張煊昌一度踢少三人之下，都只係輸四粒畀陳呂重德，原來帶傷上陣嘅肥東話成件事只會激勵自己嘅意志，認真識諗！</p><p>改踢中場僅輸四粒</p><p>對於肥東上場好似「hea踢」咁，喺張煊昌做咗超過十年體育老師嘅林照明噚日亦解畫：「其實肥東上次守完頭兩、三球後，已經扭親雙腳，但我哋冇後備龍門；我叫佢頂埋全場，接到就接。而且對方（公益社）有唔少香港青年軍代表，我哋都預咗輸波。」<br>張煊昌噚日喺男乙第二場分組賽，開波時只得八個人到場，肥東就改踢中場，由身材較細粒嘅中三生羅志威把關。雖然踢少三個，但阿威都守得唔錯，踢完廿五分鐘半場只係輸0:3；下半場張煊昌臨時搵咗田徑同籃球隊隊員加入湊成十個人，可惜喺對方狂攻下都要輸多粒，五十分鐘完場輸0:4。十分滿分，林sir賽後就畀自己隊波七分：「輸波唔緊要，唔夠人唔緊要，最緊要有體育精神，好似肥東今日有幾球頭槌都頂得唔錯。」<br>至於讀緊中三嘅肥東話自己都睇過段片兩次，問佢會唔會好嬲放條片同笑佢嘅人，佢就話：「都唔會嬲，當係激勵囉！」下月五號，張煊昌將會喺兆麟運動場出戰最後一場分組賽對白約翰。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>