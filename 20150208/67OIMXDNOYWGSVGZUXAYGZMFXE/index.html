<html><header><meta charset="utf-8"><title>大棋局：美國淡定歐洲頹 - Mr. Tregunter</title></header><body><h1>大棋局：美國淡定歐洲頹 - Mr. Tregunter</h1><p>正當多國央行手忙腳亂，丹麥央行三星期內減四次息，俄羅斯加完息又減息之際，通縮衍生嘅問題已開始蔓延。除咗歐洲短期國債出現負利率外，雀巢公司以歐元計價嘅四年期債券亦出現負利率，意味歐洲通縮浪潮已波及企業債。<br>一個鏡頭係歐洲備受通縮同經濟衰退困擾，另一個鏡頭則係美國經濟復蘇之勢越來越明顯。上星期五公佈嘅美國非農就業報告強勁，新增非農就業人數達到25.7萬，薪酬增幅亦創六年新高。有錢大家齊齊搵嘅時代已過去，我哋正進入一個如太極之象嘅新格局，負陰抱陽。</p><p>耶倫上場為解決就業問題</p><p>有部署嘅國家，官僚任命唔係靠人事靠關係，而係按時勢所需。伯南克接任FED主席係美國樓市見頂之時，而佢主力研究三十年代大蕭條；大蕭條嘅背景係過度透支未來、供應過量、需求不足，而需求同就業有絕對關係，所以耶倫接任，因為佢主力研究就業問題。中國亦類似，立國後百廢待興，第二輩領導層多為讀土木工程、水利出身，所以讀清華大學嘅吃香；而現時要建設嘅已差唔多，嚟緊要執正法律、人文方面，可預期法系會吃香。<br>結果耶倫不負眾望，美國就業市場持續改善。最新嘅一月非農業職位增加25.7萬份，高過預期22.8萬，連續十一個月新增職位多過20萬份，係一九九四年以來最長。<br>一月平均時薪增加12美仙，按年增長2.2%，係八月後最大升幅。環比增加0.5%，為二○○八年十一月以來最高，原本預期增長0.3%。<br>勞工部亦修訂去年十一月及十二月非農業職位增長數字，十二月新增非農就業人數為25.2萬，今次修訂至32.9萬，較之前公佈多14.7萬份。<br>因為科技進步，我哋生產力對比上世紀已係幾何級咁上，所以現時世界面對嘅問題係分配不均多於產量不足。通脹有好有壞，透過印銀紙製造嘅係壞通脹，有一時之效，長遠則係津巴布韋下場；只有實質需求帶動嘅通脹先係良性，所以先進國家着眼點都係改善就業。<br>美國就業數據改善，輿論又再由未必加息改為討論六月是否加息。其實每一次有數據公佈後去討論加息與否意義不大，貨幣有兩口價，一為滙，二為息，就算唔加息，但美元強對其他國家來講結果都係一樣。而奧巴馬早前提出一樣嘢，更為美元萬劍歸宗留下伏筆。<br><br>Mr. Tregunter</p></body></html>