<html><header><meta charset="utf-8"><title>隱瞞秘密二十四年馬神爆朱咪咪係阿嫂</title></header><body><h1>隱瞞秘密二十四年<br>馬神爆朱咪咪係阿嫂</h1><p>娛樂圈有好多不為人知的關係，朱咪咪和「馬神」馬德鐘原來都有密切關係。前晚「朱咪咪我做晒演唱會」一連兩晚紅館騷開鑼，擔任嘉賓的馬德鐘公開了一個隱瞞二十四年的秘密，他大叫朱咪咪做「阿嫂」，原來馬德鐘胞兄就是朱咪咪的丈夫。</p><p>拍劇冇對手戲</p><p>馬德鐘入行多年，一直未有公開關係，直至前晚他可能站上紅館舞台唱歌，感覺輕飄飄，所以玩踢爆說：「多謝阿嫂畀呢個機會我，等我可以喺紅館唱歌。」朱咪咪搞笑說：「我雲英未嫁。」馬德鐘一再強調：「但你真係我阿嫂喎！」朱咪咪不認不認還須認：「唉……佢哋（指觀眾）唔知㗎！」馬德鐘則繼續爆料：「但我真係見到你有兩個仔，你真係我阿哥個老婆！」咪咪姐沒好氣，即刻扮嬲說：「你𠵱家係咪玩踢爆？其實佢真係我叔仔，入咗TVB咁耐，都冇乜人知呢個關係，仲要咁耐都係合作過一套劇，仲要冇對手戲，只係喺畫面見到面。」之後兩叔嫂合唱一首《相逢何必曾相識》。</p><p>向修哥講粗口</p><p>除大玩尋親記，朱咪咪演唱會入面爆笑連場，加入韓國熱播歌《江南Style》和《Fantastic Baby》，最爆是嘉賓胡楓（修哥）和譚炳文組成「八十後組合」，台上又播放劇集《來自星星的你》主題曲。「八十後組合」穿上西裝，梳了一個都敏俊髮型，咪咪姐對着他們講韓文：「Oppa（哥哥）、噩多茄（怎麼辦）同鏡餐拿喲（沒關係）。」譚炳文與修哥說：「個肥婆喺度嘈喧巴閉？佢仲話要『屙篤茄』喎，點搞？」修哥回應說：「唔好理佢啦。」咪咪姐即刻說：「嗲！嗲！嗲！」然後譚炳文說：「佢仲要講埋粗口喎！嗲我喎，點算？」修哥說：「咁你嗲番佢啦。」三人大放笑彈，逗得現場觀眾笑聲不絕，所以未過年，朱咪咪已經在紅館自備環保袋狂收利是。<br>採訪：譚倩宜<br>攝影：沈健程</p></body></html>