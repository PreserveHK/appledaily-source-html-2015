<html><header><meta charset="utf-8"><title>體壇拾趣：快艇喪食T慘負騎士</title></header><body><h1>體壇拾趣：快艇喪食T慘負騎士</h1><p>「一線鷹」鷹隊呢排氣勢凌厲，其實NBA東岸另一支強隊都好勁，就係擁有「三巨頭」嘅騎士。周四常規賽，騎士就憑前鋒路夫（Kevin Love）轟入廿四分，以105:94擊敗快艇，錄得十二連勝；快艇輸波之餘仲五次被罰技犯，連基斯保羅（Chris Paul）都失控，真係輸波輸品。</p><p>路夫早排俾隊友勒邦占士（LeBron James）話投籃唔夠信心，點知今場一開波已經連取八分，幫主隊領先；打到第三節尾段，騎士已經遙遙領先91:59，第四節變垃圾時間。快艇輸波之餘仲輸品，全隊食咗五個技犯，前鋒班尼斯（Matt Barnes）拎到兩個技犯被逐，連一向好品嘅基斯保羅都有暴力犯規，第三節更俾靚女球證蘿倫（Lauren Holtkamp）請食T，賽後仲繼續鬧判決荒謬。快艇教練李華士就話：「我為球隊表現差勁向球迷道歉，其實喺半場我已經想換走晒成班主力。」</p><p>三分大賽預埋夏登</p><p>另外，NBA繼續公佈明星賽周末參賽名單（見附表），火箭後衞夏登（James Harden）趕上三分大賽尾班車，會同騎士後衞K艾榮（Kyrie Irving）等一較高下。技巧挑戰賽方面，衞冕嘅爵士後衞崔博克（Trey Burke）將要面對東岸明星隊成員禾爾（John Wall）同占美畢拿（Jimmy Butler）等挑戰。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>