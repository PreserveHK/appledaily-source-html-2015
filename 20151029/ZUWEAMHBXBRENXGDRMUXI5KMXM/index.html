<html><header><meta charset="utf-8"><title>咖喱牛腩：求你不要走 - 牽牛</title></header><body><h1>咖喱牛腩：求你不要走 - 牽牛</h1><p>離開容易，留低好難，係之前偉大嘅特首教曉我哋嘅道理；當有官員、特首被問責，保皇人士就會提出：「如果佢唔做，邊個可以頂上，你夠料咩？」勢估唔到連堂堂宇宙級領隊摩連奴（右）都用呢個藉口嚟回應：「你搵到個比我好嘅領隊，我咪走囉。」所以摩連奴真係唔炒得。<br>車仔上星期又輸波，10場聯賽輸到第五場，仲多過屈福特、西布朗、史篤城，但要知道對手係排第三嘅韋斯咸，今季出晒名鋤強扶弱，車仔要證實自己仲係強隊，輸畀韋咸都無可厚非。韋咸今季贏過曼城、阿仙奴、利物浦，唔通比歷連尼、雲格、羅渣士都要炒咩，噢，sorry，羅渣士真係炒咗㖭。<br>而且摩連奴真係唔炒得，對完韋咸之後，佢老哥帶埋班教練團同球員唔出席賽後記者會，英國傳媒就真係頭都大埋，《每日郵報》、《太陽報》呢啲，老總落定order整番兩三個頭版插寸王，𠵱家冇摩連奴回應，又冇得引述佢啲金句，真係打亂晒部署，搞到又要翻炒接班人選呢啲舊聞，甚麼肥安、軒迪克，聽過晒啦。所以當矚目新聞短缺嘅時代，連飛機delay都可以上頭版，摩連奴對英格蘭體育新聞界，甚至整個傳媒行業係幾咁重要。<br>前季曼聯由莫耶斯主理，上季到雲高爾，小弟同一班戰友都戲言，英超各隊都諗好計，定時定候送分畀曼聯，等佢哋唔好炒呢兩位天才領隊。車仔周六對利物浦呢場大戰，賽前吹晒風話車仔再唔掂就炒寸王，唔知利物浦領隊高路普又會唔會捱義氣失分呢？<br>文：牽牛</p></body></html>