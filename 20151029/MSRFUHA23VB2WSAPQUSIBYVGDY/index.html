<html><header><meta charset="utf-8"><title>美酒佳餚節 - 左丁山</title></header><body><h1>美酒佳餚節 - 左丁山</h1><p>陸羽茶室兩個月前已在牆上貼出告示，指因酒牌未續，暫停售酒。點知兩個月過咗咯，上星期五仍然未獲發牌，因此食客唯有自己帶備紅酒，陸羽代開瓶，不收開瓶費。<br>以陸羽有七十幾年歷史，素來有酒牌，續牌唔係好易嘅咩？餐飲M話近兩年見到啲公僕做事手腳慢咗，去年連馬會都未能及時續牌，搞到馬會有個幾月不能在會所餐廳內賣酒，公僕一於執正執到加零一，理得你係尊貴會所還是經典名牌老店。其他酒家酒吧要續牌，非要打醒精神，提早提前搞酒牌續約不可。<br>由10月22日下午八時起至10月25日晚上閉幕為止，中環海濱嘅美酒佳餚節真係人山人海，擠到水洩不通，今年天公造美，冇落雨，戶外活動就有睇頭。餐廳R嘅葡萄酒供應商在10月21日已經到港，重陽節翌日就由餐廳R帶同去跑馬地睇夜馬，供應商見到馬場內咁多外籍男女，本地年輕人擠在公眾棚飲啤酒，已經覺得驚奇，覺得馬場氣氛好到冇得頂，第二日下午，餐廳R帶供應商到美酒佳餚節場地巡視，裏面只有工作人員，供應商對餐廳R講：「嘩，地方咁大，今晚開幕後少啲人嚟，場面會好冷清噃。」餐廳R話中環海濱交通方便，晚上有清涼維港海風，係欣賞中環及維港夜景嘅最好地方，驚都未驚過。果然，一到八點，人潮洶湧而至，酒客大量迅速淹沒整個場地，餐廳R與供應商幾乎走唔出佢地嘅攤位範圍，於是供應商大笑講wonderful，話在意大利及歐洲未見過同樣場面。餐廳R係笑容滿面，不過有啲苦苦哋，因為佢收到夥計短訊，話佢嘅集團屬下三間酒吧在蘭桂坊、銅鑼灣與中環附近，皆人丁單薄，酒客大量失蹤也。人客走咗去邊？咪湧晒去中環海濱囉。呢個美酒佳餚節可能係旅發局今年推廣節目之中，最多人氣嘅節目，至於人潮之中有幾多係外來遊客，就睇吓旅發局有冇法子統計到，但起碼全亞洲都無類似節目，香港變咗最有特色。聽講明年香港會有電動車賽車舉行，車場就在龍和道。如果在十月舉行就更正，最好係近住嘩鬼節，到時馬場有Oktoberfest，中環海濱有賽車及美酒佳餚，壓軸有南瓜鬼影出場，應該熱鬧到爆，大大吸引遊客專程來港！</p></body></html>