<html><header><meta charset="utf-8"><title>咖喱牛腩：摩連奴之亂 - 咖喱</title></header><body><h1>咖喱牛腩：摩連奴之亂 - 咖喱</h1><p>摩連奴（圖）可唔可以救番車路士？不如先問摩連奴救唔救到自己，佢最近都方寸大亂，做咗好多令自己置身喺風眼當中嘅事。當摩佬都又亂又躁，發晒爛渣，班球員又點可以沉着應戰呢？<br>季初網上有人講笑咁話，今季係英超19隊挽留羅渣士大行動，但大家都知行動已經失敗。最近就輪到19隊半挽留摩連奴，嗰半隊邊度嚟？摩佬話晒喺車仔有過豐功偉績，所以車迷內部都有一批人覺得，應該畀啲時間摩佬，睇吓佢做唔做到車仔嘅費格遜。不過，小弟覺得佢陣腳大亂，照咁睇只會越來越大鑊。<br>摩佬鬧球證唔係新聞，但鬧得咁密都係第一次，對修咸頓場波鬧完，俾英足總罰完冇幾日，就輪到喺歐聯鬧球證，話球證幼稚，擺明係想挑釁球證同足總。上場聯賽對韋斯咸，半場前已經有教練被趕上看台，但摩佬半場博拎紅牌，又走去挑釁球證，搞到自己都被罰埋上去。完場後，摩佬仲要唔開記者會，擺明係無聲抗議。花咁多心神同球證、足總搞對抗，對摩佬同成隊波都冇益。曼聯名宿加利尼維利早兩日都勸過摩佬，首先要避免呢啲負面新聞包圍球隊。<br>車仔𠵱家咁嘅成績，好多人即刻諗到更衣室出問題，但以英國傳媒嘅神通廣大都冇話車仔內訌，頂多係講吓夏薩特想去皇馬。小弟不期然諗起上季多蒙特，班球員係好撐高路普，但就係唔知點解成日輸，反而高路普宣佈季尾走人後，隊波就突然回勇。如果摩佬唔能夠冷靜落嚟、激發番球員嘅鬥志，不妨參考吓高路普上季嘅決定。<br>文：咖喱</p></body></html>