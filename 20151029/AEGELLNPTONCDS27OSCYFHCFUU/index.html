<html><header><meta charset="utf-8"><title>隔牆有耳：TVB覆信向民主黨致歉 - 李八方</title></header><body><h1>隔牆有耳：<br>TVB覆信向民主黨致歉 - 李八方</h1><p>早前躉船撞汲水門大橋意外，令來往大嶼山陸路交通癱瘓，無綫新聞其後報道2002年3月8日嘅財委會，公民黨同民主黨都反對興建北大嶼山至元朗公路嘅十號幹線，但民主黨當時係投票支持，日前仲去信無綫投訴要求澄清。<br>無綫對外事務科噚日覆信民主黨，承認報道「寫法有問題」，為此致歉。<br>無綫強調知道有錯後已即時將有關新聞喺網上刪除並更正，準確寫番民主黨投票支持嘅版本已喺當晚播出，強調「會督促同事小心核實、查證報道內容」。<br>查實現任民主黨主席劉慧卿同公民黨主席余若薇，當年係投反對票，但當時卿姐屬前綫，余若薇係獨立身份，公民黨都未成立。<br>民建聯前日亦唔執輸去信無綫投訴相關報道，話嗰條通道只關乎十號幹線嘅北段，唔涉及連接大嶼山部份，報道指該黨反對當局構思通往赤鱲角道路係「錯誤陳述」。<br>負責去信嘅譚耀宗話，因區內有居民問佢哋點解反對，所以要出信要求澄清；而佢當年可以唔跟黨立場投票，睇嚟當年民建聯嘅自由度大過𠵱家喎。</p></body></html>