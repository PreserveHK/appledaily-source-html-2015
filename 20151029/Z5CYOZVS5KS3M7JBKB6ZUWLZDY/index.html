<html><header><meta charset="utf-8"><title>隔牆有耳：律師會嘉年華海報勁「繽紛」任建峰︰見到都唔開胃 - 李八方</title></header><body><h1>隔牆有耳：律師會嘉年華海報勁「繽紛」<br>任建峰︰見到都唔開胃 - 李八方</h1><p>「荷里活有間大酒店~三個肥婆呀學踢波~學踢波…」八方點解咁好唱口？咪就係睇到律師會搞嘅法律繽紛嘉年華海報有感而發，口痕囉。呢張海報中嘅男仔，着住條吊帶褲半裸上身，兩手紋咗字；有女仔着住條戀殖閃令米字旗連身裙，有金髮外國少女則一身金裝打扮，唔唱番首廟街歌王尹光嘅名曲應景又點得？<br>據知嘉年華下月14日舉行，會員收費600蚊、非會員700，舉行地點係將軍澳一間酒店而唔係廟街；但有口痕友對八方講：「尹光啲海報都贏呢張九條街」。</p><p>「幾好玩都唔想去」</p><p>自認欠缺品味嘅老土怪律師任建峰有感而發喺fb話，最近上咗一個人事管理課程，其中一個議題就係律師行合夥人唔了解年輕律師想要乜、唔想要乜？繼而指身邊有唔少年輕律師，部份雖然同佢政見唔同，但都覺得呢個廣告「見到都已經唔開胃」，就算嘉年華幾好玩都唔想去，有啲仲話唔想認自己係律師㖭，笑指喺品味上，「我終於大概知道年輕律師不想要甚麼吧」。<br>八方問過佢，佢話上載咗呢張poster兼感言後，引起行內熱烈討論，一致覺得張海報唔得掂，好想知係邊個傑作。有知情人士同八方講，據知非出自會內young solicitors' group嘅手筆；八方打過畀律師會會長熊運信，但佢出咗門，幫唔到大家解答疑問。<br><br>李八方<br>mailto:pf_lee@appledaily.com</p></body></html>