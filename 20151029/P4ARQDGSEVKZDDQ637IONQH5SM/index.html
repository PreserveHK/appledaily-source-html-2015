<html><header><meta charset="utf-8"><title>隔牆有耳：前主播「靚聲」賀浸大　嚇走校友 - 李八方</title></header><body><h1>隔牆有耳：<br>前主播「靚聲」賀浸大　嚇走校友 - 李八方</h1><p>浸會大學明年創校60周年，嚟緊1月特別搵咗過百校友搞番場Show，除咗有由校友鄭丹瑞、蕭潮順炮製嘅浸大歷史舞台劇外，仲搵咗一班校友拍咗條宣傳片，一齊唱校歌，八方發現好多浸大校友係fb瘋傳條片，宣傳效果一流，不過正所謂識睇睇留言，瘋傳唔代表佢哋好like條片！<br></p><p>網民寸︰浸大冇音樂系</p><p>呢條片叫「我們都是浸大的」，校友Show宣傳片都隆重其事，搵咗周嘉儀、蔡雪瑩、陳凱欣一班前主播校友晒冷唱校歌，連超人林超榮、黃志淙等人都有份，真係人才鼎盛！不過八方見好多浸大校友喺fb留言，都話聽咗一陣就頂唔落去要停，事關班女主播「繞樑三日」嘅歌聲，真係唔係一般凡夫俗子識欣賞！<br>八方又睇條片喺YouTube留言，都幾抵死，有人話「浸大肯肯定冇音樂系」，仲有人話「唔敢認自己bu grad…」。至於班主播歌聲係咪真係咁獨特？八方聽咗一陣就冇聽落去，唔敢亂咁下定論，而且鹹魚青菜，各有所愛，大家可以上YouTube聽下： https://www.youtube.com/watch?v=MmfUds02P4g&amp;feature=youtu.be 。而條片都會喺海港城、RoadShow有得睇，真係萬勿錯過！</p></body></html>