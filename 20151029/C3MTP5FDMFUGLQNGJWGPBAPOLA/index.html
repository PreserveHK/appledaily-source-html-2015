<html><header><meta charset="utf-8"><title>政壹花生友：建制小花圖阻泛民葵青翻盤 - 花生友</title></header><body><h1>政壹花生友：<br>建制小花圖阻泛民葵青翻盤 - 花生友</h1><p>今屆區選首次取消委任制，唔少人較關心泛民可否喺葵青區翻盤、取得過半議席？可能見泛民雄心壯志，建制派嘅「小花刺客」戰術喺葵青區最明顯，唔少街坊都話被電暈。建制陣營則承認，因為調咗好多資源去葵青區，反而驚有啲區因此意外失守。<br>講葵青區選情前，花生友先交代吓呢區現況，話說十八區中，得葵青區仲未「一片紅」，民選議員中泛民佔近半，嚟緊新一屆無晒委任議員，泛民確有機會收復失地。<br></p><p>「女刺客」電暈阿伯
</p><p>有當區泛民中人笑稱，建制派攻勢異常厲害，派出唔少「小花」吸睛又吸票，可能見有泛民大佬級人馬曾敗於小花手上而食過翻尋味，仲引述街坊話某建制「女刺客」電倒唔少伯伯，反觀泛民該區19候選人中，只得一個女將咋喎。<br>花生友都問過建制陣營，佢哋私下都話對泛民葵青區選情不能掉以輕心，所以確實喺呢區駐重兵，力保唔好失太多席，但顧此就失彼，某啲區因資源咁樣調動法，有啲危機，可能到選舉前夕，視乎最新戰況再調兵遣將。<br>雖則話當區泛民翻盤在望，但有泛民中人話，都要睇吓獲泛民推薦、已自動當選嘅前民主黨周奕希之後點定位，皆因佢喺政改後退黨，同黃成智等組成「新思維」話明走第三條路，希望大家走嘅都係同一條路喎。<br>周二、四刊出<br>花生友</p></body></html>