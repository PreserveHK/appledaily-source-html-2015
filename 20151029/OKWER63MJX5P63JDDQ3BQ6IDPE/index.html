<html><header><meta charset="utf-8"><title>中環在線：傳張松橋放售淺水灣大屋 - 李華華</title></header><body><h1>中環在線：傳張松橋放售淺水灣大屋 - 李華華</h1><p>樓市係咪進入熊市，大家仲係估估吓，但市場上就有好多業主，想把握機會，𠵱家喺高位放售貴重物業。人稱「重慶李嘉誠」嘅渝港國際（613）主席張松橋，就係其中之一。<br>張松橋十幾年前持有淺水灣寶晶苑14幢洋房，初初用作收租，之後陸續喺市場拆售，賣吓賣吓，家陣只剩間相連大屋。<br>聽聞呢間相連大屋，正低調放售，叫價5.5億元。大屋合併咗，實用面積有成5,041方呎，認真有大宅氣派，內有私人電梯，加上望到淺水灣泳灘海景，係淺水灣罕有放賣嘅大屋。如果真係有人願意畀5.5億元，實用呎價要10萬元一呎，可以挑戰山頂大屋價。<br>寶晶苑1988年已經落成，有27年樓齡，據聞藝人謝霆鋒都曾經係寶晶苑業主。</p></body></html>