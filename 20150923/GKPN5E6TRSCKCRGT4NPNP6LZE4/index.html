<html><header><meta charset="utf-8"><title>中環迷你裙：現階段忌跟車太貼 - Samantha</title></header><body><h1>中環迷你裙：現階段忌跟車太貼 - Samantha</h1><p>儲局維持利率不變，全球一地眼鏡碎，最重要是9票對1票大比數通過，全球中晒伏，咁當然包括Samantha喇！道指即時遭懲戒，上周五狠狠下跌289點。承如上周提到，一日唔加息都是個不明朗因素，看不透是股市死敵，第四季股市危矣。<br>這年頭甚麼最重要？唔係技術有多巴閉、有幾犀利，而是誠信值千金！德國福士一個虛報汽車減排事件，兩日市值就蒸發咗三成，之前幾好賣，幾好評都冇用，一個壞消息夠一鋪清袋。儲局八分一厘都唔敢加，但客觀數字訴說着美國經濟正復蘇，耶媽唔加息，美國誠信也岌岌可危。<br>議息後全球股市步伐好像已被打亂，港股也變得陰陽怪氣，落場玩都似墮進濃霧中，伸手不見五指，恒指昨明明升穿二萬二，諗住一口氣向上衝，點知高位急墮315點，表現仲衰過A股，觀乎藍籌和個股升跌比例，都沒有轉差迹象，利豐（494）繼續喪升一成，成功絕地反擊兼企穩50日線。<br>國家主席習近平首度開腔談股市，指其進入自我修復階段，Sam相信本周中美會談仍屬股市安全期，揀定就專心工作，這等過山車市況，切忌跟車太貼！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>