<html><header><meta charset="utf-8"><title>魚樂無窮：半價大平賣潛力股 - 唐牛</title></header><body><h1>魚樂無窮：半價大平賣潛力股 - 唐牛</h1><p>習近平首日訪美，港股一度上衝22000，冷不防道指期貨急插逾200點，恒指尾段幾近蒸發所有升幅，如果唔係上客理想嘅中移動（941）企硬升4%，大市一早見紅。<br>利豐（494）系強勢跑出，主角利豐喪升一成，利邦（891）次之，升6%，利標（787）最弱雞，升1.2%。點解全系發威？事緣美銀美林將利豐投資評級，由中性上調至買入，目標價睇7蚊，潛在升幅25%。今日推介利邦，貪佢蔗渣價錢燒鵝味道。<br>先講蔗渣，利邦每股NAV 1.95元，以現價0.88元計，市賬率只得0.45倍，變相半價大平賣，利豐市賬率2倍，利標市賬率0.73倍，利邦平絕同系，差距係咁意收窄少少，升幅可以無限遠。再講燒鵝，利邦上周宣佈，成功與碧威簽約5年，參與旗下男裝品牌Kent &amp; Curwen嘅產品開發及宣傳，萬人迷如會生金蛋嘅鵝，利邦走出谷底冇難度，難怪消息一出，利邦單日狂升五成，新產品預計最快明年秋冬季推出，未來每有新消息流出，都係炒作藥引。<br>值得留意嘅係，大股東馮氏兄弟上周連續兩日增持利邦，為一年多以來首次，平均價介乎0.85至0.98元，現價上車與大股東成本一致，安全度十粒星，噚日破旗而上，相信好戲在後頭！<br><br>唐牛<br> https://www.facebook.com/tongcow88 </p></body></html>