<html><header><meta charset="utf-8"><title>懷孕特別敏感梁政珏難頂香味勁嘔</title></header><body><h1>懷孕特別敏感<br>梁政珏難頂香味勁嘔</h1><p>現年34歲的梁政珏於年初秘嫁生意人何思源（John）後，現已懷孕34周，預產期在11月初。首次懷孕的她，由於有胎盤前置、胎盤過低及子宮後屈問題，陀B以來先後兩次出血，早前更在銅鑼灣突然作動，最後由救護車送入醫院，現在要住醫院直到生B。</p><p>表現唔耐煩</p><p>梁政珏日前在Instagram開心表示醫生指她情況已穩定下來，惟她昨日突然貼長文，呻護士的香水味令她嘔吐大作，內容大致說：「孕婦本身對味道係特別敏感，作為醫護人員應該好清楚，我係有特別情況先需要住醫院直到我生ＢＢ為止，但護士嘅香水令到我一嘔再嘔。」<br>「今朝醫生知道我半夜有特別狀況，所以好早嚟睇我，同一位護士走近，佢都係噴濃味香水（可能剛噴，特別濃）我本能反應掩鼻，講咗句：『嘩！你啲香水好濃』，佢企喺旁邊好似好唔耐煩，有啲好奇怪周身郁嘅body language，之後醫生走咗，佢拍心口話呢個係佢personal用嚟impress自己嘅方法，唔關我事。」</p><p>向醫院反映</p><p>點知件事仲未完，當時梁政珏剛好想嘔，她問那位護士給自己一隻碗盛載嘔吐物時，對方竟然拋下一句：「咁你嘔啦！」然後梁政珏想叫對方留下姓名，但對方跺地並表示不會寫，然後梁政珏已經忍不住，直接嘔到地上。梁政珏更表示：「佢嘅反應令我好驚訝，令我最擔心嘅係佢係比較前線而且高級嘅護士主任，理應會掌管多啲權力，但係佢唔識處理自己嘅情緒……」<br>本報昨日聯絡梁政珏了解情況，她說：「其實係想講番自己感受，因為心裏要面對可能要早產，但ＢＢ又未足磅嘅壓力，又成日為呢啲事嘔，我就諗唔係得我一個孕婦遇到咁嘅問題，只係佢哋冇講出嚟，但係我覺得呢個問題係要正視吓嘅，同咗主診醫生同醫院反映，佢哋都會幫我跟進。」 <br>採訪：小米</p></body></html>