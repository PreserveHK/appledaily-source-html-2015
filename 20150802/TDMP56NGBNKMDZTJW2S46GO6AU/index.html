<html><header><meta charset="utf-8"><title>大棋局：新興市場開始頭痕 - Mr. Tregunter</title></header><body><h1>大棋局：新興市場開始頭痕 - Mr. Tregunter</h1><p>就算是羅家英飾演的唐三藏，到最後的說話都會斬釘截鐵。美國喺加息問題上咦咦哦哦，終歸都要入大直路。先係5月時耶倫突然轉態度，明確講今年加息合適；再而點明今年可能加一至兩次；最近則唔覺意洩露加息路線圖。<br>雖然市場普遍預期美國開始時唔加得多，聯儲局不同委員亦分別講過會慢慢嚟，但新興市場開始頭痕。馬來西亞令吉跌至17年來新低（兌美元．下同），泰銖8年低位，印尼盾20年低位，巴西雷亞爾12年低位，智利披索7年低位，哥倫比亞披索11年低位。戰況有幾慘烈？bloomberg新興市場貨幣指數已破1993年該指數成立以來新低。<br>今年環球市場個pattern係，石油首先崩堤，然後瑞士央行突然加入貨幣戰將瑞郎同歐元脫鈎，俄羅斯盧布暴插，歐洲QE以鄰為壑，美元萬劍歸宗，波羅的海指數破地獄，多國股市三花聚頂，大宗商品火燒連環，貴金屬集體見熊。而嚟到呢一刻，則係新興市場貨幣止唔到瀉，如斯情況，其實已令人聯想起18年前嘅光景。<br>打貨幣戰原本嘅如意算盤，係透過壓低匯價去頂爛市，希望谷大出口條數。今次貨幣戰到現時為止，新興市場上半年出口同比仲要跌15%，有兩個原因。其一係根據J-Curve effect，匯率貶值第一下唔單止冇效，更會有反效果。簡單嚟講，就係啲貨未谷到出街時，因為自國貨幣貶值令出口收益減少，同時入口越來越貴，經常賬條數就會跌。要捱過呢一段時間貶值帶動出口先會見效。其二係，全世界進入經濟增長第三波末段，透支未來同玩浪費已夾唔起需求增長。<br>所以問題在，新興市場原本諗住打貨幣戰，捱一段時間後等出口升上嚟，但需求下跌、大宗商品價格下跌、美元強勢三者加埋，隨時令新興市場捱唔過呢段時間，而且加劇資本出逃。各國都嚴陣以待，如早前提及印尼7月開始國內已禁用美元，印度再次推黃金貨幣化，中國則夾實股市唔畀跌。例如中金所新規定，期貨每日落盤、撤盤超過400次，自成交超過5次就會被認定為「異常交易」；中證監要查程式盤交易，限制24個帳戶。咁搞法最立竿見影嘅效果就係成交會狂縮。每臨大事有靜氣，面對咁嘅情況，無論炒股炒滙炒金咩都好，策略上宜保守，錯失最多係賺少咗，但做錯可以輸鑊勁。<br><br>Mr. Tregunter</p></body></html>