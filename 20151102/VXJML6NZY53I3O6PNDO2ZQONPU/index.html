<html><header><meta charset="utf-8"><title>異動空間：靚圖等賣工業殼 - 魏力</title></header><body><h1>異動空間：<br>靚圖等賣工業殼 - 魏力</h1><p>儲局講明下次會議可能加息，美元轉強，熱錢（特別是大陸資金）湧去港元避險，但未有流去股市，令港股陰乾式向下。黃金比率去睇，港股由9月尾低位20368點，反彈至上月最高23423點，累升3,055點，回調0.382倍的話，恒指可跌至22255點；再回深啲去到0.5倍，可見21895點。<br>大陸雙降做咗，五中全會開完，SDR仲等緊，美國就等緊12月中加息，本港樓市吹淡風，零售步入寒冬，中港美暫時都唔見有好消息，可催化股市再爆上，故11月策略都係細注打游擊，學張家輝話齋：盡做！<br>五中全會落幕，最具炒味係取消一孩政策，資金冇嘢好炒，唯焗掃質地較差的殘股，如中國兒童護理（1259）、米格國際（1247），但基本因素弱，炒家鬥快搶糊食，升一兩棍就冇戲唱，冇貨無謂博，有糊梗係食咗先。<br>逆市搵爆升股可吼威發國際（765），上日突破5月底以來中期下降軌，轉勢是也。成交創三個月新高，MACD雙牛擴大，並企各平均線之上。此工業股上半年蝕1,344萬銀但照派息，市值5億，5月賣物業套現，一副等賣的格局出晒嚟！<br><br>魏力<br> http://www.facebook.com/2012jason </p></body></html>