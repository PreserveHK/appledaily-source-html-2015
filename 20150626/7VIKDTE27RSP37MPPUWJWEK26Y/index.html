<html><header><meta charset="utf-8"><title>有話兒：陳奕迅　碟碟不休</title></header><body><h1>有話兒：陳奕迅　碟碟不休</h1><p>【《蘋果》專訪】陳奕迅（Eason）走過41歲的年頭，過去20年的歲月如歌，成就了現在的天下無雙。《蘋果》一連兩日刊出Eason的專訪，他由音樂到家庭都吹不停。走過唱片業高山低谷的Eason，面對唱片工業步入夕陽無限好的殘酷現實，Eason依然堅持要出唱片、買實體CD，他坦言：「其實唱片係難做，但呢個係情意結！」<br>撰文：余燕儀</p><p>入行20年的陳奕迅，曾是全年最高銷量歌手大獎（男歌手）五連霸，現在卻越來越少人買實體CD，改為上網買歌下載，連Eason都曾誤以為《THE KEY》專輯在台灣僅得900張銷量，令他戲言要退出樂壇。面對唱片步入夕陽工業的殘酷現實，Eason不禁說：「其實出唱片係難做，不過呢個係情意結，自己鍾意出大碟。以前黑膠唱片封面都大啲，有海報有歌詞，感覺：嘩！有經過心思去做嘅美術，唔係求求其其，我係執着同欣賞，所以繼續出碟，包括嘅唔只音樂上品質，仲有美學上品質。」<br>問上次自己用錢買的是甚麼碟？Eason說：「好似我咁嘅70後，始終會買隻碟，但未必會聽，近期咪買盧凱彤、岑寧兒，實體CD我成日都仲有買，因為屋企仲有位擺。一定會買嘅有王菲，仲有張學友，因為keep住由學友第一隻儲到𠵱家，另外會買何超儀嘅碟，呢個真係好friend。」</p><p>「聽歌應該用喇叭」</p><p>隨着環境轉變，樂迷聽歌的方法都不同了，Eason說：「我都有上iTunes買歌，譬如楊千嬅《最好的債》、梁漢文《一路走來》，自己friend咪會撐，麥浚龍同莫文蔚合唱好聽都有買，我都有問囡囡（康堤），佢呢個年紀畀coupon買歌仲開心，佢哋平時就咁喺iPad聽，我話唔係呢，聽歌應該用喇叭，唔知20年後CD會唔會被淘汰？咁都冇辦法！」<br>如果要揀一首歌代表自己，Eason會揀《浮誇》，他說：「唔夠膽話係代表作，但無論星馬泰美加澳紐內地台灣韓國，全部都想聽《浮誇》，證明呢隻歌好勁。」近年K-Pop大行其道，能否接受這類歌？他坦言：「有啲囉，孝琳唱《來自星星的你》片尾曲，我鍾意佢把聲沙沙哋好通透。J-Pop我都唔多聽，都係椎名林檎、玉置浩二。」問會否抗拒洗腦歌？他愕然問：「唔知乜喎！死啦！覺得自己好out呀，係咪90年代魚蛋歌快靚正嗰啲，咁難頂嘢我通常唔會頂得住。」<br>現在名成利就的Eason，會否有日宣佈唔攞獎？他說：「應該唔會宣佈，唔攞咪唔去囉。記得《重口味》嗰年我有去，因為我覺得要宣傳隻碟，我已經好多年着到好特別，盡量搵新鮮造型參加頒獎禮，我反而想帶埋隊band嚟，如果佢話唔得，大家達唔到共識，咁我寧願去第二啲地方宣傳，我好慶幸自己有得選擇。」問今年會否參加頒獎禮？他說：「唔知喎，我只知12月仲走緊巡迴，根本心態唔會諗呢啲。」</p><p>歌手出賽為證明自己</p><p>紅館是歌手的目標，當紅歌手更連開十多廿場，但狀態卻未必每場都好，有觀眾甚至用探病形容睇騷，Eason在紅館共開過90場演唱會，前年連唱25場破自己紀錄，對此他說：「係咪我都喺裏面呢？我都試過病，但我又冇甩場。我好得意㗎，之前嗰個tour（2010年《DUO演唱會》），我把聲係好沙，但我有第二啲嘢令觀眾睇得開心，上次好似愧對觀眾做得唔好，今次25場都有感冒，但好開心把聲冇事。」<br>對於歌手如古巨基、陳潔儀、黃貫中、G.E.M.（鄧紫棋）等參加內地歌唱比賽節目，Eason有甚麼看法？他說：「我當年參加新秀，想專業評審證明自己得唔得，其實係一個信心訓練，《我是歌手》都係一樣心態，我諗佢哋想重新證明自己係唱到歌嘅歌手。其實內地好多比賽，我都做過導師，係咪贏唔係最重要，究竟你想做專業歌手，或喺幾億人面前亮個相？只可以奉勸一句，未必次次得到你想要結果，如果玩玩吓自然會被淘汰，筲箕就會筲出去。」<br>髮型：Derek Li of Xenter<br>化妝：Karry Wong</p></body></html>