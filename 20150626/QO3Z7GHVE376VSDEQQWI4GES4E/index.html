<html><header><meta charset="utf-8"><title>中環迷你裙：最有前途改革股 - Samantha</title></header><body><h1>中環迷你裙：最有前途改革股 - Samantha</h1><p>每個大時代都有些微變化，細價股今浪大晒，不過資訊越趨發達，升跌流動得更快，若閣下唔貼市，反艇機會都唔細，一隻頗硬淨的股，可以無消息跌8%至9%，收市前平收當沒有發生過。風大浪大，航空母艦如友邦（1299）能夠抵得住在26500至27300點區間的顛簸。<br>風高浪急，國改概念仍能站穩陣腳，細節出台呼聲再起，市傳央企試點有望擴充，中國誠通（217）個阿媽是候選佳麗之一，總資產近900億元人仔，喺大陸有五家上市公司，海外上市平台僅得呢隻，市值僅82億元，細細粒，可塑性強，最啱來個華麗轉身。<br>要分辨邊隻是國改潛力股，點都易過搵出民建聯WhatsApp洩密二五仔。首先，誠通做大宗商品貿易、物業發展、旅遊等，業務太散本身難炒，但國改下反而最有前途；第二，手持32億元現金和存款，扣除流動負債仍錄淨現金，資本負債比率減少至14%，牌面已靚爆，月中無啦啦配新股籌10億元，有後續是必然吧。<br>睇業績要睇前景展望，公司「密切關注把握國企深化改革過程中可能出現的機遇」。再望股價圖，不少國企捱不住今次回調，跌穿上升軌，經歷折讓兩成配股後上升軌仍無損，呢隻有景轟！<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>