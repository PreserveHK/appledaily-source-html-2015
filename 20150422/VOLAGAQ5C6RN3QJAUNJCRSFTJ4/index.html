<html><header><meta charset="utf-8"><title>隔牆有耳：新聞處潮用WhatsApp - 李八方</title></header><body><h1>隔牆有耳：<br>新聞處潮用WhatsApp - 李八方</h1><p>𠵱家香港人最常用WhatsApp溝通好少傾電話，因為真係既快捷又方便，估唔到連政府新聞處都追上潮流，噚日開始試行以WhatsApp通知傳媒採訪安排。<br>八方知道好多官員其實早已用WhatsApp同下屬又或其他官員溝通，因為WhatsApp可以即時交流，方便過電郵好。<br>至於今次試行用WhatsApp通知傳媒採訪安排，原來源於新聞處上周同傳媒聚會，有行家話雖然新聞處有用電話、新聞稿通知採訪安排，但始終唔及WhatsApp快，至少可以即時轉發畀相關嘅同事跟進。<br>新聞處聽到呢個意見後從善如流，噚日開咗個WhatsApp群組同傳媒gathering。</p></body></html>