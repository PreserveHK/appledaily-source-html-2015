<html><header><meta charset="utf-8"><title>曾江唔怕被虐：有要求逼出質素</title></header><body><h1>曾江唔怕被虐：<br>有要求逼出質素</h1><p>出爐金像獎最佳男配角曾江，在神劇《大時代》扮演總華探長龍成邦，也是郭藹明父親，在劇中他被鄭少秋飾演的丁蟹綁架，曾江嚇到在車廂瀨屎瀨尿，被秋官嫌污糟用水喉狂射，這幕經典，觀眾至今難忘。</p><p>叫秋官放盡</p><p>80歲的曾江昨日在尖沙嘴接受本報記者專訪，談到當年這幕經典場面，他記憶猶新說：「我記得沖水時佢錫住我，但我同佢講：『假嘅有乜好睇？真係沖落去撞到我，又有水花，好激情㗎嘛，觀眾係好殘酷，鍾意見到演員俾人糟躓，我話阿秋你嚟啦，唔好就住。』一係我就唔做，但點解唔做盡？」<br>曾江和秋官同是要求高之人，高手過招是否火花四起？曾江笑說：「佢有要求，我有要求，所以出嚟啲嘢係有質素。」各有要求會否有拗撬？他坦言：「肯定有，但我覺得有拗撬啲嘢先至出嚟，個個人都係咁演，有乜癮？我哋知道出發點係想整個戲好。」<br>如果可以再選擇，曾江想演繹哪個角色？他笑笑說：「我都係適合做龍成邦，但如果做丁蟹，我演繹方法同秋官一定唔同，可能有另一個感覺。」</p><p>想郭藹明好</p><p>劉青雲在劇中演出鋒芒畢露，曾江也大讚：「青雲最好嘅嘢，就係冇戲裏面有戲，哭哭啼啼容乜易，但冇戲裏面有戲唔容易。」至於扮演他女兒的郭藹明，曾江說：「佢未做過戲，記得我有場戲暈咗喺屋企，佢要拖我，但佢拖唔郁，希望我可以幫佢，但我話no，最憎係道具畀個空篋我，冇感覺吖嘛。我唔係鍾意教人，我就想佢好，佢選美出嚟，需要有人畀條路佢行。」<br>撰文：戴彩煥<br>場地提供：Harlan's（The One）</p></body></html>