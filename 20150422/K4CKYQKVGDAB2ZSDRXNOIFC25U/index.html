<html><header><meta charset="utf-8"><title>邵仲衡炒股過來人「似食鴉片，始終輸凸」</title></header><body><h1>邵仲衡炒股過來人<br>「似食鴉片，始終輸凸」</h1><p>邵仲衡在《大時代》中演丁蟹長子丁孝蟹兼黑社會大佬，他早前在尖沙嘴接受訪問，談起近日《大》劇重播引起坊間迴響時，笑笑口說：「諗番都幾好笑，一套劇咁耐出番嚟，啲人有咁大嘅反應，做呢行嘅人係咪要諗吓點解、係咪做創作嘅人冇咁企理呢？做呢行生意嘅小組領袖要諗諗。𠵱家間唔中至有呢啲所謂神劇，唔得㗎，一年至少要有一兩套先夠。」</p><p>「困住兩日兩夜拍」</p><p>之前《大》劇每次重播都會有人提起，亦不會覺得過期，邵仲衡說：「我之前喺內地做嘢仲成日播，𠵱家啲人仲知道我係孝蟹。係啲髮型、衣着有啲突兀囉，戲（劇情）就唔會過期，可以話冇乜時間限制。一世人參加過呢啲製作好過癮，夠晒嘞。」他表示拍攝時可以用「瘋狂」來形容，在片廠搭出聯交所，日以繼夜拍攝：「一拍就拍幾日幾夜唔返屋企，因為要就個景，以前衰極都有幾個鐘休息。《大》劇係不停困住喺個廠兩日兩夜，拍晒為止，拍到第三日至完，梳洗咪喺公司搞掂。嗰時TVB會出封感謝信，感謝你無私奉獻。」<br>當年的劇本邵仲衡表示是無出其右，除了韋家輝之外還有編審曾謹昌，他形容二人合作就算不是天下無敵，都是認了第二沒人敢認第一。當年孝蟹的角色原型是來自日本漫畫《淚眼煞星》，他說：「初頭海報我張相隻眼有滴眼淚喺度，佢出場好有氣勢，你見佢講嗰句『我連最心愛嘅女人（李麗珍）都可以推落街』就知佢有幾狠辣。個原型係來自《淚眼煞星》嘅殺手主角，就算孝蟹跳樓自殺嗰場，佢都比其他兄弟更加有決心。」</p><p>「丁蟹效應一定有」</p><p>對於電視台重播《大》劇，邵仲衡覺得會引發「丁蟹效應」，他分析說：「丁蟹效應一定有，啲人已經認同咗有呢樣嘢，呢個效應幾好呀，有藉口沽貨。同埋股市其實係同人心有關，人心認定咗有呢件事，呢件事就存在會出嚟沽貨。」他覺得原理跟股市圖表一樣。離開電視台後邵仲衡從事改裝越野車生意，在公司閒來無事就對着電腦炒股票，每日買入買出的股票價格達七位數，他說：「有位世叔伯周南（爪皇系已故馬主）同我講『唔好玩呀，都冇用㗎，好似食鴉片煙咁，贏幾多死番落去，始終都輸凸。」<br>經過幾年炒股生活後，邵仲衡卒之抽身而出：「玩玩吓你就會玩即日鮮、篤手指，真係好壞品，對錢個概念錯晒，覺得嗰啲唔係錢嚟，有時仲為啖氣。你問我，未玩過唔好玩，玩緊嘅𠵱家趁好（市）放晒佢。」<br>撰文：何永寧<br>場地提供：The Air（The One)</p></body></html>