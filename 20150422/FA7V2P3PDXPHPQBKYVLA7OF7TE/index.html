<html><header><meta charset="utf-8"><title>41萬人深宵煲《大時代》秋官追睇：神劇唔過時</title></header><body><h1>41萬人深宵煲《大時代》<br>秋官追睇：神劇唔過時</h1><p>【狂煲大時代】1992年出品的神級經典劇《大時代》，23年後重現電視螢幕上，沒有半點「老土、塵味」，反而掀起一股煲劇潮！昨日凌晨播映首集，丁蟹掟仔落街一幕震撼驚心，吸引逾41萬人深宵追看，不少網友在討論區及facebook瘋狂洗版，大讚當年29歲的藍潔瑛好索！身為靈魂人物的「丁蟹」鄭少秋和「方進新」劉松仁昨齊推《大時代》好睇，讚神劇不會過時，值得回味。</p><p>無綫由昨日凌晨開始重播23年前由韋家輝監製的經典劇《大時代》，雖然不知道「丁蟹效應」能發揮多少威力影響股市，但該劇以倒敍法說故事，一開始丁蟹因輸股票要與四子「攬死」，逐一掟蟹落樓的場面極其震撼，令收視高開6.4點，逾41萬觀眾收看，平均則為5.6點，約36萬觀眾收看，比起上周《衝》結局篇平均5點收視還要高，成今年深宵收視之冠。</p><p>劉松仁讚永恒不衰</p><p>劉青雲飾演的方展博和丁蟹確實魅力難擋，秋官亦有捧自己場睇重播，昨日在電話中說：「自己都驚，成套劇鋪排得好好。呢套係一套神劇，首要功勞都係韋家輝啦，每個角色都有追看性。」不過，秋官直言曾疑慮接演丁蟹角色：「20幾年前，翻睇仍然咁好睇，因為節奏感好強，完全唔覺得係舊嘢，𠵱家未必可以拍得咁好。當年韋家輝搵我時都有疑慮，因為我一直以來演大俠，擔心做得好就好，做得唔好就會破壞形象，搞到兩頭唔到岸。不過韋家輝之前做過《誓不低頭》編審，已做出好材料，能夠帶動觀眾情緒，令我有信心接拍《大時代》。」<br>最後被丁蟹打死的「方進新」劉松仁也慶幸有份參演，昨透過短訊說：「經典之作是永恒不衰，值得回味！有幸能在那個年代參與這經典之作。」劉松仁昨晚現身九展出席活動，問到《大時代》重播有否捧場？他說：「冇，瞓咗，唔記得呢回事。今早收到風話收視OK。」網上瘋傳他在劇中求老闆不要炒魷的片段，被網友勁讚演技好，松哥說：「嗰段OK，自己第一次睇都喊，我都覺得幾好，主要係劇本、製作、對手都好，劇本好可以帶你入戲，拍攝時好開心。」<br>劉青雲昨透過助手回覆：「知道有6點收視好開心，但因為今日開早班，噚晚睇唔到，基本上冇乜翻睇亦冇上網睇，知道咁受歡迎好開心。」飾演丁蟹兒子丁益蟹的陶大宇昨出席活動時說：「已經唔係第一次重播，但每次重播外間都反應好大。」對周一股市急瀉，大宇說：「呢個效應真係幾邪！」</p><p>藍潔瑛索爆學生妹</p><p>不少網民一邊追睇，一邊在香港討論區「推到完場」，單是兩個貼文已累計逾10萬人觀看，亦好多人建議在黃金時段播放，更多人驚嘆藍潔瑛當年好索且演技出色，當時29歲演19歲學生妹夠清純， 難怪曾被封「靚絕五台山」。不過亦有人投訴聽不清藍潔瑛部份對白，重播居然冇字幕！問無綫會否加回字幕，發言人回覆：「短期內唔會。」劇中除老戲骨劉江、曾江、江毅被讚，而女神級索女「慳妹」周慧敏、「龍紀文」郭藹明、「方婷」李麗珍等亦屬看點，周慧敏昨說：「呢部劇係我演戲工作上一個大轉捩點，但首播以後冇再完整睇過，慳妹經歷變糢糊，昨晚特意再睇。」<br>採訪：嵐山、皓騫</p></body></html>