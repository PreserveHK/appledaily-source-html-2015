<html><header><meta charset="utf-8"><title>求驗客手記︰強國球迷要拉隊入場香港fans現身喇！</title></header><body><h1>求驗客手記︰強國球迷要拉隊入場<br>香港fans現身喇！</h1><p>早排亞洲足協就為世盃外圍賽亞洲區次圈抽咗籤，將中國同香港抽埋一齊喺C組，而香港主場對中國嘅大戰就會喺今年11月17號舉行。雖然仲有成半年先踢，但中國球迷打算到時用人海策略，反客為主，希望坐爆香港主場，而香港球迷亦不甘示弱，喺網上呼籲多啲人入場。</p><p>龍之隊粉絲：要坐爆港主場</p><p>抽完籤後，《重慶晨報》出咗篇報道，話中國四場作客比賽中，內地球迷嚟香港睇波嘅開支就最低同最方便，仲訪問咗龍之隊球迷會會長簡滿根，佢話：「呢場比賽我哋嘅目標係坐爆香港嘅主場看台！」見到內地球迷想「佔領球場」，有啲香港球迷都反應好激，而港隊忠實擁躉Jordan就話：「睇吓落實邊度踢，先擔心啲門票問題。唯一擔心中港關係，將唔少政治元素帶入球場。」足總都話，下個月先決定喺邊個場踢，考慮到可容納四萬觀眾嘅大球場將重修，加上有可能同欖球比賽撞期，所以中港大戰未必會喺大球場踢。如果移師旺角場，座位更得番六千幾個位，到時中港大戰肯定會掀起搶飛潮。<br>另外，港隊噚朝喺晒草灣球場開操兼友賽黃大仙，但因為南華同傑志今晚要踢聯賽盃決賽，所以兩隊冇派球員出席。只有18人嘅港隊，最終仍憑陳文輝、鄭璟昊同周綽豐嘅入球，以3:2險勝半力出戰嘅黃大仙。啱啱攞到特區護照嘅基藍馬，被安排踢下半場，不過演出有唔少甩漏，佢賽後話因為第一次着港隊呢件波衫，雖然只係友賽，但都好緊張。港隊教練金判坤睇完呢位東方中堅嘅演出後，都話佢要多啲時間適應港隊踢法喎。<br>對於俾足總競賽主管話冇協調就公開備戰計劃，金帥解畫話稍後會出席港超球會會議，到時會簡介今次備戰世盃外嘅計劃，希望可以同各方取得共識。世盃外C組同中國、卡塔爾、馬爾代夫及不丹同組嘅香港，首戰會喺6月11日主場鬥不丹。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>