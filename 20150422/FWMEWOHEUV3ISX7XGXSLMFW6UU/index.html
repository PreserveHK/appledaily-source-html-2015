<html><header><meta charset="utf-8"><title>每日一趣：唱淡股市的後果 - 黃尹華</title></header><body><h1>每日一趣：唱淡股市的後果 - 黃尹華</h1><p>內地股民汪煒華曾以「天地俠影」網名，在網上投資論壇質疑，新疆上市公司廣匯能源造假。結果身處上海的他，在2013年10月，被新疆公安搵上門捉去烏魯木齊，最後當地法院以損害商業信譽罪判監一年半。<br>汪煒華曾在澳洲留學，並有海外投資經驗，崇尚價值投資，以國際市場眼光去睇A股，自然付出慘重代價。案件恐怖之處在於，股民分享股票研究心得，不但隨時會有幾千公里外的公安上門，甚至連當時的QQ對話，亦成為呈堂證供。<br>汪煒華喺今年4月11日出獄，一個禮拜後，中證監話融券市場發展落後，宣佈鼓勵沽空。有人話呢個簡直係笑話。夠膽唱淡沽貨？唔驚被公安拉？天地俠影奇案意味唱淡A股可以成為刑事罪，股民只能唱好。在表面風光的背後，是殘酷而荒謬的現實。<br><br>黃尹華</p></body></html>