<html><header><meta charset="utf-8"><title>官恩娜陀B肥7磅捉老公狂鬧</title></header><body><h1>官恩娜陀B肥7磅<br>捉老公狂鬧</h1><p>現年35歲的官恩娜（Ella）跟33歲中法混血牙醫Juan-Domingo Maurellet今年2月低調成婚，隨即飛往外地度蜜月，在甜蜜浪漫氛圍下，Ella和老公一擊即中，上星期四公告懷胎3個月。宣佈陀B的官恩娜昨日出席灣仔一個投資活動，穿上火紅色連身裙，腳踏4吋高踭鞋的Ella，心情興奮，拍照時左扭右扭又金雞獨立，旁邊的工作人員則緊張地隨時候命。<br>懷孕3個月的Ella已經肥了7磅，她在懷孕初期身體不適，經常捉住老公來鬧，她說：「呢個禮拜好好，變番自己咁，之前反胃得好厲害，我坐咗三個月過山車，好似冇落過車咁，周身唔舒服，要捉住我老公嚟鬧，救命呀！好辛苦，我係突然有一日瞓醒好番，我都有睇醫生，同醫生講頂唔順，醫生話12個禮拜好番，又係真！」</p><p>高踭鞋任着</p><p>Ella陀B變女王，老公和家人對她百般遷就，所以4吋高踭鞋任穿，她笑說：「平時7、8吋，冇乜嘢做活動，好快出一出嚟，老公冇所謂，佢畀我自由度好大，好似媽咪同奶奶都畀我自由度好大，我鍾意做乜就做乜，不過要小心食嘢。」Ella被問到老公是不是任勞任怨？她說：「佢又冇乜特別喎！外國人冇咁緊張，佢哋好天然好自然，最緊要飲食健康，又唔會落雨唔好出街，唔好着高踭鞋，不過佢都係好錫我，𠵱家計劃香港生，因為自己鍾意香港，想小朋友喺香港長大。」<br>問她想生仔定生女，Ella說：「想生女，想生個best friend出來，我同媽咪好好感情，不過仔女都咁開心，最緊要佢健康，同埋我唔好咁唔舒服。」Ella坦言好感恩，因為是人生第一次順其自然即刻成功造人，她說：「好多謝同好感謝個天。結婚度蜜月嘅時候有咗，當時仲去騎馬，可能近大自然，接觸到新鮮空氣，好幸運。」<br>採訪：溫敏芝<br>攝影：陳慧安</p></body></html>