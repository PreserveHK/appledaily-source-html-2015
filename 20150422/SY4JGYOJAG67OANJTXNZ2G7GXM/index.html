<html><header><meta charset="utf-8"><title>林某和吳咩咩 - 邁克</title></header><body><h1>林某和吳咩咩 - 邁克</h1><p>謝謝金像獎頒獎禮司儀林某，原來稱呼人可以公然用「咩咩」，我連日的劇烈頭痛忽然不藥而癒：前幾天在專欄提起Sadao Hasegawa，打算順便談談他那些驚心動魄的繪畫對我性生活的影響，但苦於這位日本畫家只得姓氏「長谷川」能夠以漢字書寫，名字是一堆手寫板寫不出的符號，不知道應該如何解決；好了，現在一天都光晒，缺乏想像力的稿匠不妨有樣學樣，趁住今年是羊年，大搖大擺來個「長谷川咩咩」。唯一擔心的是，該晚被兜口兜面咩咩的既然叫張雪芹，那麼其實「咩咩」會不會只可以取代那兩個特定的字，古往今來唯獨《紅樓夢》作者有資格叨光？「嗰本又長又悶嘅書，作者叫曹咩咩話，我點會睇過唧，唔好癲啦」，講出來又自然又搞笑又欠基本尊重，正合娛樂圈中人路數，掛住開會選擇不回應坊間批評的林某，下一屆如果介紹演過林黛玉的張艾嘉出場，還可以理直氣壯循環再用哩。<br>至於吳咩咩為了拉近普羅大眾和蕭紅的距離，費煞心思擺大家熟悉的蕭芳芳和砵蘭街蕭小姐上枱，我認為最應該捶胸頓足的是《黃金時代》發行公司宣傳大員：假若當日影片公映得到靈感之神眷顧，創意爆棚在廣告打出「埋嚟睇埋嚟揀，幫襯蕭小姐上二樓，搵蕭紅阿姑樓下搞掂」之類的金句，包管票房紀錄全面改寫。況且冒着被嘲笑老餅的危險，挖出一個侮辱性歷史名詞考驗觀眾的記憶和包容度，是需要無比勇氣和豐富幽默感的，難得落選影后有心情換靚衫之餘不忘發揮笑匠本色，在她慣常出入的雞雞鴨鴨陣營找到可以和冷門文藝片掛鉤的亮點，簡直抵錫啊。</p></body></html>