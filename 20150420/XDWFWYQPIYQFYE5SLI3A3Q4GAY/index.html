<html><header><meta charset="utf-8"><title>行之邪道的民意戰（添馬男） - 添馬男</title></header><body><h1>行之邪道的民意戰<br>（添馬男） - 添馬男</h1><p>如果政府真係想政改通過，冇理由會咁高姿態四圍撩交打，按常理應該扮矮仔去向泛民乞票、賜票、拜票、跪票。上星期忽然爆出林鄭月娥選擇性見泛民政黨，由政府消息人士向傳媒爆料，又透露一份所謂十三人撬票名單，搞到劉慧卿、馮檢基未見已經擺出強硬戰鬥格，以免俾人批評準備轉軚。小弟才疏學淺，從來未見識過如此高姿態及不友善之所謂「游說」工作，到見面後，議員引述原來根本冇游說，林鄭是照本宣科，表示唔會有任何讓步，泛民不應有任何幻想。其實如果係擺高姿態，林鄭約見泛民為乜？<br>林鄭機關算盡，當然唔係為咗游說泛民轉軚，而係製造一個泛民不團結、各懷鬼胎、四分五裂之公眾形象，一方面引發泛民捉鬼互相攻擊，另一方面令佢哋失去民意基礎，為公佈方案後之輿論民意戰堆好沙包。林鄭周日公開表明在周三公佈方案後，做行大型公眾宣傳，整個問責團隊全線出動，仲叫反對者唔好阻頭阻勢。好多人誤以為民意戰目的係用民意壓泛民轉軚支持袋住先，但大家低估今日特區政府政治化程度，梁振英唔會以通過政改為目標，而係希望借政改一鋪打殘泛民，令其2016年選舉中失去三分一關鍵否決權。這正是梁家傑所講「支持又死、唔支持又死」的困局。如果真係想同泛民合作，一定會製造雙方和緩氣氛，減低社會分化及政治矛盾，令民意唔好兩極化，泛民先可能有轉身空間，支持袋住先。但大家所見係政府擺出「冇得傾」姿態，而代表梁振英嘅新聞統籌專員馮煒光就四出砌人撩交打，邊一忽似想緩和矛盾？<br>估計未來一個月政府及建制派開動所有宣傳機器打民意戰，而手法也唔會再係舊日政務官照本宣科那一套，陰濕、計算、謀略會主導，公開宣稱為政改撬票，實際係聯合建制派對泛民作政治攻擊，削弱其政治基礎。泛民黨派對自己所面對的形勢欠充份認識，仲以為係撬票角力，仲以為林鄭係昔日政務官，係政府內溫和鴿派，係一個好人。<br>上次應約會晤林鄭，泛民經已中伏，成功撩起傳媒玩捉鬼遊戲，有線專訪黨派議員，黃毓民、馮檢基便互相批評，泛民中人諗清楚，會晤後對泛民有利定不利？紅面白面乃政治一貫謀略，當上好人角色的林鄭月娥，將是打擊泛民最有力之人。<br>政治並非靠耳聽，而係用眼去睇，無論把口講到幾有誠意落實普選，大家不妨用眼去睇，政客所作所為，係製造更大矛盾、解決問題、定係準備「諉過於人、推卸責任、玩死對手」為目標。</p><p>添馬男</p></body></html>