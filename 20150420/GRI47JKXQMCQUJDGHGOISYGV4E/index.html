<html><header><meta charset="utf-8"><title>情陷夜中環：巴格拉斯效果 - 葉朗程</title></header><body><h1>情陷夜中環：<br>巴格拉斯效果 - 葉朗程</h1><p>魔術的最高境界，據說是一個叫「巴格拉斯效果」的把戲，英文是Berglas Effect。神奇的魔術，通常非常簡單。越是簡單，就越難拆解，所以至今也只有極小數的魔術師能夠掌握Berglas Effect的奧秘，亦幾乎沒有人可以將這個幾十年前的魔術重新再玩一次。<br>Berglas Effect又被稱為A.C.A.A.N，全寫是any card at any number，由著名魔術師David Berglas於1950年設計。Berglas首先將一副撲克牌放在觀眾面前，從頭到尾你也看得見Berglas絕不會觸摸那副牌。然後，Berglas隨便抽出一位觀眾，叫該位觀眾從一到五十之間說出一個心水號碼，例如二十九。跟住Berglas抽出第二位觀眾，叫他說一隻心水啤牌，例如紅心七。最後，抽出第三位觀眾，叫他拿起撲克牌，逐隻逐隻擺出來，一路擺一路數。「梅花四、葵扇king、階磚十……」去到第二十九隻，就是紅心七。</p><p>猜中觀眾心水　出神入化</p><p>Berglas Effect有兩個神奇之處：一，魔術師從頭到尾不會觸碰啤牌，所以就算要出蠱惑，也得要在魔術開始前落手；二，如果要在魔術開始前落手，那魔術師就必須事先猜到第一位觀眾會說出甚麼號碼，以及猜到第二位觀眾會選擇哪一張牌。同時猜中兩位觀眾的心水，機會率是二千六百分之一。<br>劉謙可說是近年來全球最最最厲害的魔術師，他曾獲「年度魔術師」大獎，是國際魔術界的最高榮譽，而之前的得獎者都是魔術界響噹噹的人物。但我覺得他最有型的事迹，還是他在魔術界的年度盛事Essential Magic Conference（EMC）的演出。<br>那個EMC雲集世界各地最出色魔術師，包括David Berglas，而劉謙親自在Berglas面前玩了次Berglas Effect，讓全場魔術師歎為觀止。Berglas事後更說，劉謙玩Berglas Effect玩得比他更出神入化。<br></p><p>曾幾何時，我對魔術很有興趣，所以多少有點研究。魔術師的英文是magician，或者有些人會叫illusionist，即是製造錯覺的人。我第一個學的魔術是這樣的：硬幣放在左手，然後我用右手將硬幣從左手拿走，最後雙拳緊握，叫你估：「左手定右手？」<br>正路去估，你會以為銀仔喺右手，這是你看到的「事實」。但你知道我變得魔術畀你睇，就肯定唔會咁簡單，你知道自己看到的不是事實的全部。儘管你認為自己看得清清楚楚，你也決定說一個與你想法相反的答案，所以你決定估：「左手。」<br>正當你以為世事都給你看透之際，我打開左手，硬幣不在那裏。你知道自己中計，於是說：「咁右手囉。」我對着你自滿一笑，打開右手，硬幣也不在那裏。我雙手一併打開，你驚訝，硬幣不翼而飛。我把手伸到你的耳後，再把手放在你眼前，硬幣又出現了。<br></p><p>魔術被拆穿　如脫光衣服</p><p>別小看那短短一分鐘的小把戲，我足足花了一個月苦練才玩得收放自如。重點是，我是在中三暑假學曉那個魔術的，而那個魔術的最主要道具，當然是一件長袖衫。所以嗰個暑假，去到邊都着長袖，日日焗到黐肺，為的就是要看到每個親戚朋友譁然的樣子。三十三度着長袖，普通人看不出魔術背後的秘密，也看不到魔術師背後的付出。<br>玩魔術的人最怕魔術被人拆穿，那種感覺有如一下子被人脫光衣服，突如其來的尷尬，前所未有的難堪，你恨不得立刻有個洞可以跳進去，讓妳避過所有白眼與譏笑。我是非常業餘的魔術師，玩魔術都係為咗可以喺最短時間之內聽到最多女仔一齊尖叫：「你好勁呀！」既然是這麼業餘，我當然試過很多次被人拆穿。被四、五個人拆穿，已經是一件非常難受的事，所以我完全不敢想像被四、五百萬人拆穿一個魔術是甚麼感覺。<br>魔術師甄澤權的「杯麵魔術」，其偷龍轉鳳的過程被拍低，片段成為香港人非常關注的新聞。一個高知名度魔術師的「秘密」被揭穿，絕對不是尋常事。《星際啟示錄》（Interstellar）的著名導演 Christopher Nolan曾經拍過一部叫《Prestige》的電影，講述The Great Danton和The Professor兩位大魔術師之間的惡鬥。<br></p><p>時至今日，《Prestige》仍然是我最喜歡的電影，不是因為戲中的魔術，而是因為電影要表達的訊息很震撼：一個人為了勝利的榮耀，可以去到幾盡？錢、親情，甚至乎是自己條命，通通也不及勝利重要。魔術師的成功要訣只有兩個字，秘密。為了得到對方的秘密，為了守住自己的秘密，一個斷手指，一個斷右腳，在所不計。每個魔術都是一個秘密，而秘密就是魔術師的bread and butter。所有秘密公諸於世，魔術師等同破產。<br>最近跟一位朋友每星期都聊兩、三小時，因為我希望把他的故事變成我小說題材。他不是一個魔術師，但他對魔術很有研究。「如果唔想個魔術俾人揭穿，就要玩一啲唔需要道具嘅魔術。」他在茶餐廳跟我談起甄澤權。例如呢？「Berglas Effect。」從他口中，我第一次認識這個殿堂級魔術。解釋完Berglas Effect的玩法之後，他打算即場表演一次給我看。<br>他先把啤牌整理，然後把啤牌放到我面前，再翹起雙手說：「由一到五十，你講個number。」三十二，我說。心諗，唔係咁勁掛。「Ok，你講一隻牌，乜都得，不過好多人都講紅心A呀、梅花女呀，你可以講個特別啲嘅，咁你想揀番紅心A都得。」他呷一口凍奶茶說。葵扇九，我決定。他沉默一會兒，若有所思。我一路看着啤牌，確保他沒有機會做手腳。「好，派啦。」<br></p><p>其實當我派到第十幾隻嗰陣，已經開始驚，因為葵扇九真係冇出現過。去到第三十一隻，係紅心六。未揭開第三十二隻之前，我望一望他說：「大佬，唔係咁邪啩。」他笑一笑，聳聳肩，最搞笑係，隔籬枱有兩父子都一路望住我哋。結果，真係葵扇九，兩父子呆咗，我差啲講粗口。<br>讀心術？「頭先嗰啲唔係讀心術，讀心術係另外一樣嘢，我頭先嗰啲係thoughts manipulation。」唔係好明，即係點？「即係你頭先話三十二同埋葵扇九，你以為係自己揀，但係其實我潛意識影響咗你，係我要你揀三十二同埋葵扇九，只不過我唔係用聲音影響你。」我覺得好恐怖。<br>咁你識唔識讀心術？「Mind-reading？學緊囉。」學成點？「Numbers嘅mind-reading都ok嘅。」試吓唔該。「你提款卡密碼？」唔係啩，咁都估到？「係睇到。」頭兩個字係？他望着我的眼睛，然後說：「兩個都係八？」當不可能在你眼前變成可能，你才會知道甚麼是真正的魔術。<br><br>葉朗程</p></body></html>