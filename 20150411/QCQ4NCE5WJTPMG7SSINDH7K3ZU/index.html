<html><header><meta charset="utf-8"><title>【風人院時間】杜如風X何超儀　生火研討會</title></header><body><h1>【風人院時間】<br>杜如風X何超儀　生火研討會</h1><p>熱血，兩個字，一個有火一個搏命！做電影幾時都靠那團熊熊烈火，估不到做影迷也一樣搏命，電影狂迷杜如風今次為《蘋果動新聞》全新節目《風人院時間》擔任主持，竟然搏老命來一場火之盛宴，找來近年拍戲完全放棄自己儀態的何超儀玩講真話，她句句熱血，下下噴火，爆出一句「冇火就唔好做人」認真嚇親人；至於與曾傳緋聞的導演郭子健對談，更是另一場唔要命的訪問，玩火果然是杜如風的風格。<br>撰文：王連連</p><p>杜如風遊走電影圈多年，做過編劇幕後，亦客串過幕前小角色，要她為《蘋果動新聞》的《風人院時間》找電影老友來東拉西扯，當然沒有難度。與她老友鬼鬼的何超儀早前找杜如風客串電影《全力扣殺》一個小角色，今次當然走唔甩，要為杜如風對談打頭炮。原來超儀是羽毛球健將，小學時候已是校隊，她長大後經常偕朋友打波，見到超儀的行頭，杜如風就問她為何愛上打羽毛球？超儀說：「小學時候，每個姐姐都打波，最初我唔識打，但打打吓無師自通打得幾好，之後有師姐招募我做校隊，由小六開始打校隊，升咗中學都打校隊，後來移民到加拿大都冇停，而且拎過無數次獎。」</p><p>打空波最辛苦</p><p>拍攝當天超儀帶了人生中第一塊羽毛球拍到場，更穿上一件手臂扣滿章的冷衫現身，好奇的杜如風自然問起這堆物品的來頭，超儀乘機如數家珍的說：「呢件冷衫係vintage，我喺加拿大讀中學，係男女訓練學校，要操兵嗰種，有羽毛球隊嘅襟章，另外有R字嘅章，係因為學校叫Ridley，R就係代表最有價值球員，每年頒一次，我就拎過兩次。至於左手嘅章，係安大略省女子雙打亞軍獎章。」但是超儀後來已很少打羽毛球，早前她參加比賽，其姐找來以前在加拿大與自己球隊拍檔到場打氣，但超儀慚愧說：「覺得會令佢失望，我只打到7分，因為腳傷。」<br>超儀在機緣巧合之下，發現其實很多人也喜歡打羽毛球，所以轉成商機，把羽毛球運動變成電影題材，把美夢成真，她說：「入行後少打羽毛球，十年前突然想起，就book場搵朋友打波，打打吓冇打。不過因為拍呢套戲我哋請咗前香港隊隊員凌婉婷做教練，朋友們捉住佢教，打打吓發現呢團人越來越大團，其實呢套戲帶個訊息係做人要有一團火，冇火就唔好做人。」<br>超儀回想起拍這套戲也有很多辛酸，她說：「有時候拍攝時會打真波，好爽。但如果配合CG，波係後期畫上去，拍攝時我哋就變咗打空氣。有場戲已經話我哋球技好勁，要越打越快，打空波好辛苦，打到演員叫停。我頂唔順，唔夠氣想暈。」</p><p>自認尊尼親戚</p><p>最後杜如風問起超儀的另一事業，唱歌。雖然之前曾因為簽不到唱片公司而暫停，幸好後來得朋友鼓勵再做音樂。她早前推出唱片《搖滾妹子》，其中一首歌《Johnny Depp》由她填詞，杜如風爆超儀喜歡尊尼狄普（Johnny Depp），曾於家中拿着尊尼的影碟，稱對方是自己哥哥，超儀笑謂：「相信佢係親戚，何家親戚啲樣好易認，所以令我有靈感寫呢首歌，我想之後寄畀佢聽。同事繙譯咗歌詞，老公陳子聰睇咗，叫我千祈唔好畀，怕對方睇完會發禁制令。」</p></body></html>