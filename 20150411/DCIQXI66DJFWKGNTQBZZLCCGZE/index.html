<html><header><meta charset="utf-8"><title>戰利品棄女皇盃火併黑衣巨人似事在必行</title></header><body><h1>戰利品棄女皇盃<br>火併黑衣巨人似事在必行</h1><p>服役10戰得7冠2亞佳績，上場更勝出打吡大賽的「戰利品」，佢嘅動向一直都備受關注。原本好多人以為呢匹四歲精英會跑2000米女皇盃，但周四女皇盃正選馬名單公佈，「戰利品」榜上無名，意味佢已放棄呢項錦標，變成大有機會爭5月3日冠軍一哩賽，將初遇準馬王黑衣巨人「步步友」，上演世紀大戰，然後再角逐6月初日本安田紀念賽1600米一級賽。<br>呢日(10日)「戰利品」似為冠軍一哩賽之前進行重要備戰，參試沙田第一組1200米泥閘，潘頓冇現身，由田泰安接手操刀，起步稍慢，沿途無乜力逼，結果後追仍有勢得第六，純粹輕舒步頭性質，隻馬嘅健康狀態仍處上佳水平，如果真係跑冠軍一哩賽鬥「步步友」，可以話係今季最矚目嘅一場賽事。<br>至於喺打吡快放大敗，輸畀「戰利品」跑尾二嘅「王者無敵」，呢日與「戰利品」同組試閘，喺韋達胯下起步唔快，但迅即跟上帶頭，就此有前有後勝出，似乎經過休息後，佢嘅狀態進度又重拾升軌。</p></body></html>