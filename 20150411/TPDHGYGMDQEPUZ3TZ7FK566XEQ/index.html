<html><header><meta charset="utf-8"><title>隔牆有耳：胡景邵ATV藕斷絲連 - 李八方</title></header><body><h1>隔牆有耳：<br>胡景邵ATV藕斷絲連 - 李八方</h1><p>雖然政府決定唔畀亞視續牌，但係匯友資本首席合夥人胡景邵仲係好想做白武士，同亞視藕斷絲連，噚日親自去大埔廠房登門造訪。佢接受亞視新聞部專訪，形容同亞視關係好似「追女仔」咁，不過如果政府呢個「未來外母」要收番亞視頻譜，都惟有放棄呢段姻緣。<br>早兩日喺記者會上，胡景邵已表現幽默感，佢喺專訪用咗個好有創意嘅比喻，話好想追到亞視，但係呢個女仔下個月要去美國讀書，𠵱家佢好痛苦，希望未來外母打救，畀個女留低。<br>不過追女仔都有底線，胡景邵講明只係做「白武士」啫，唔係「勇武士」，營運唔到都冇辦法。同胡景邵一齊去亞視嘅另一合夥人何智恆就話，希望傾到一個政府接受嘅可行方案，等亞視繼續營運。</p></body></html>