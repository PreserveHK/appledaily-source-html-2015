<html><header><meta charset="utf-8"><title>隔牆有耳：竹升仔短片揚威米蘭 - 李八方</title></header><body><h1>隔牆有耳：<br>竹升仔短片揚威米蘭 - 李八方</h1><p>早前為北角新華記茶餐廳拍咗條短片，參加國際短片大賽嘅香港22歲竹升仔盧俊廷（Adrian）同留港英國學生季麥天（Tian Macleod），上周五遠赴意大利米蘭出席頒獎禮，賽果喺當日公佈，佢兩個好犀利，擊敗咗其他地方嘅參賽者勇奪冠軍，以呢一段描寫香港地道茶餐廳嘅人情、社區文化短片，幫香港揚威國際，將北角帶到去米蘭。</p><p>由東洋學協會舉辦嘅「打開你的創造力」短片大賽，邀請世界各地年輕人就可持續發展、食物與地球為題，製作幾分鐘短片參賽。八方早前問過佢哋，佢哋透露花咗約兩星期製作呢條短片，訪問咗新華記嘅大廚同食客，由佢哋講吓一間茶餐廳對社區、對自己有乜意義。為港爭光嘅兩位出品人，睇嚟欲罷不能，話稍後想拍一條以日本為題嘅短片，日後會公諸同好。YouTube睇片： https://www.youtube.com/watch?v=3MDWTGh1T-Q。 </p></body></html>