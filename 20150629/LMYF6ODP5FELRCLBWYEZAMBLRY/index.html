<html><header><meta charset="utf-8"><title>體壇拾趣：方駿宇開齋揚威日本</title></header><body><h1>體壇拾趣：<br>方駿宇開齋揚威日本</h1><p>開齋喇！港產F1蓮花實習車手方駿宇（Adderly），周日以桿位出戰GT亞洲系列賽日本岡山站第四回合，最終力壓「波子王」歐陽若曦等多名車手，贏得今季首個冠軍，一吐上個禮拜GP3奧地利站失威嘅烏氣之餘，仲為下禮拜嘅GP3英國站打咗支強心針。<br>港將方駿宇雖然早前喺GP3奧地利站失利，兩站過後喺八隊中暫列第五，但呢位90後車神好快收拾心情，周日夥拍日籍車手澤圭太代表賓利絕對車隊，以桿位出戰GT亞洲系列賽日本岡山站第四回合，以45分36秒363完成26個圈賽事，成功砌低Craft Bamboo車隊雙雄，包括另一名港將歐陽若曦，贏得今季首個冠軍。啱啱喺南韓站企凳仔嘅歐陽若曦，最後慢方駿宇2秒347，僅排第三。<br>年僅25歲嘅方駿宇，賽後受訪嗰陣表示：「好開心，其實應該上次喺南韓站已經可以攞好成績，但可能rhythm等等好多嘢未啱。今次有桿位之下帶到尾，仲幫澤圭太喺第一次贏車嘅地方贏車，亦都係賓利第一次喺亞洲地方贏車，車廠都有打嚟恭喜我哋。但呢個只係第一步，希望嚟緊攞多啲分，目標係全年總冠軍！」方駿宇今午返港稍作休息後，禮拜三就要飛往英國，備戰下月四、五號一連兩日喺享負盛名嘅銀石賽道舉行嘅GP3英國站。</p></body></html>