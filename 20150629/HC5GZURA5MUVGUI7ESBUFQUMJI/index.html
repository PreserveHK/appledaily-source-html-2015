<html><header><meta charset="utf-8"><title>佔區案件定罪率僅36%脫罪市民斥警濫捕　「發洩喺我哋身上」</title></header><body><h1>佔區案件定罪率僅36%<br>脫罪市民斥警濫捕　「發洩喺我哋身上」</h1><p>【本報訊】雨傘運動前後共1,003人被捕，但根據法庭資料，至今只有124宗案件被起訴，成功定罪比率約三成半，其餘大多因證據不足獲撤銷控罪，或警方證供被法官質疑，裁定罪名不成立。這些脫罪個案中，有路經佔領區的普通市民，無故被警察拘捕致骨裂；有市民質疑「警察將自己無能嘅一面發洩喺普通市民身上」。他們即使最終獲洗脫罪名，身心卻已烙下傷痕。<br>記者：梁御和</p><p>無悔上前質疑執法</p><p>「如果我唔企出嚟（受訪），即係認同警察咁做（濫捕）。」梁偉文站在旺角彌敦道說。半年前，他在同一位置被無理拘捕，過程中被警察指插雙眼，再反鎖雙手致左手腕骨裂。梁當日被帶回警署，扣留45小時後即時提堂，被控襲警。 <br>數日後，一段由市民拍到的影片上載到互聯網，片段中警察在後方推着途人催促前行，其間梁的同行友人說了一句「行緊啦，唔好推啦」，白衣警官即衝前將他拉出馬路按倒在地，梁上前欲理論，即被3至4名警員箍頸拉出馬路按地拘捕，片段在網上瘋傳。一個月後，梁再就案件上庭，獲告知律政司已撤銷他控罪。<br>「真係冇諗過（被拘捕），我只係同朋友落旺角買完嘢飲完糖水，無啦啦就俾個差佬拉我出去話我襲警，之後拘留我48小時，仲要上埋庭。」梁認為警察濫捕是想阻嚇，「想其他人知道，你夠膽出去，我哋警方就係會咁樣『執法』。」問他會否因此被嚇怕，梁想了一想說：「再有同一個環境，我依然會上前質問佢（警察）。」</p><p>堆砌罪名藉機圍毆</p><p>「佢哋（警察）會大嗌一啲亂咁噏嘅嘢，例如『非禮Madam』、『搶槍』，堆砌罪名方便佢做嘢。」社運人士陳白山在去年9月29日晚，和同伴在龍和道說了一句「點解警車停車唔熄匙？」隨即被20多名警員包圍盤問，其中一名警察突然大叫「有刀」，隨即將他推向鐵欄拘捕，再捉上警車拳打腳踢，事後他身體多處受傷。<br>上庭時，警方供稱「如英國紳士般以禮相待」地向陳白山解釋警車有權不熄匙，並要求陳出示身份證，惟遭對方拳打胸口一下。不過法官質疑有關供詞「難以令人相信」，指陳的傷勢比警員嚴重，相信是受警方襲擊所致；而警察要求陳出示身份證時沒有法律基礎，陳沒義務交出，裁定罪名不成立。<br>陳白山去年9月被捕，至今年3月才再被正式落案起訴。他指政府對待雨傘運動被捕者，大部份也是先經警察「拉咗先，落咗簿先」，律政署事後才逐個篩選，「概括講唔係警察責任，而係律政署事後翻拉、畀壓力警察夾口供」。</p><p>政府阻嚇市民上街</p><p>「𠵱家係（警察）捉咗你先，你自己要再諗一個理由點解佢唔應該告我，呢個係乜世界？」張家恆在旺角清場當日於現場觀察警察拆鐵馬，至尾段欲離開時，警察卻將行人路及馬路包圍，並衝前將他按地拘捕，「連行人路上面睇熱鬧嘅師奶都拉埋」。張連同一行32人被控妨礙公職人員及藐視法庭，代表律師認為當局濫告，有違一罪兩檢原則，1月時法庭批准撤銷眾人妨礙公職人員罪名，當中9人直接獲撤銷所有控罪；至4月，他也獲告知律政司已撤銷他所有控罪。<br>他批評當局浪費市民時間及公帑，「（律政司）頭尾搞你接近100日」。張指政府明顯是政治打壓，希望阻嚇市民上街。</p><p>上庭應訊精神折磨</p><p>「究竟有冇既定準則監管佢哋（警察）所做嘅嘢？」李展雄自認是「黃絲帶」，也有去過金鐘佔領區聲援，卻沒想過因襲警被捕，4個月間備受上庭應訊的精神折磨。<br>警方指控稱，在亞皆老街拘捕另一被告翁健詠時，在旁的李展雄欲出手營救，並拳打警察胸口4下。事後翁及李分別找到網上影片，顯示兩人是在不同時間被捕，翁被捕時，李根本不在其身旁，證明警方供詞矛盾。律政司其後決定撤控。<br>「佢哋根本搞唔清楚邊個打邊個，只係亂咁捉一、兩個去告。」李稱，事後對警察失去信心，「真係有罪案發生嗰陣，（警察）係唔係真係保護到市民？定係將自己無能嘅一面發洩喺普通市民身上？」<br>李展雄從不參與集會，直至看到黃之鋒在9月26日衝入公民廣場，才突然醒覺。他說未來仍會參與抗爭，惟角色需調整，「唔會企咁前，候審時嗰種精神壓力，其他人唔會感受到」。</p></body></html>