<html><header><meta charset="utf-8"><title>隔牆有耳：出席講座　發問環節好尷尬　林瘋遇強國女示愛 - 李八方</title></header><body><h1>隔牆有耳：<br>出席講座　發問環節好尷尬　<br>林瘋遇強國女示愛 - 李八方</h1><p>著名NBA球星「林瘋」林書豪旋風訪港兩日，噚日出席中大搞嘅Linsanity 2.0講座，除咗分享成功之道，仲遇到女粉絲示愛，唔知點解呢批瘋狂分子全部嚟自強國，只知「林瘋」愛莫能助，尷尬送上大檸檬畀女fans。</p><p>自爆唔想入哈佛</p><p>特登從北京嚟香港嘅女粉絲喺發問環節，一拎咪就問林書豪幾時會結婚，仲話「愛你愛了3年」，全場轟動之際，呢位女粉絲衝出台前問林書豪「你記得我嗎？」林書豪一臉尷尬答「記得」，但當然冇回應，係咪同樣愛足對方3年。<br>另一位普通話女粉絲就更直接，問林書豪有冇女朋友？林書豪雖然大嘆浪費咗問題嘅機會喎，但都回應咗一眾女粉絲心中嘅疑惑，係冇嘅。唔知呢批強國女粉絲，會唔會因此繼續心思思？<br>其實林書豪嘅男粉絲都唔少，有打開籃球嘅男士向林書豪請教之餘亦不忘示愛，講一句「Jeremy you are awesome」；亦有帶埋囝囝到場一睹男神風采嘅爸爸請教入哈佛之道，點知以出色球技而獲哈佛招手嘅林書豪自爆其實唔想入哈佛，除咗離屋企遠，仲因為哈佛嘅人都好叻、令佢好有壓力，現場觀眾聽到佢咁「幽默」都哈哈大笑。<br>林書豪仲分享唔少過去一年喺湖人隊嘅心情，話試過因為冇得落場而大喊，雖然成績麻麻，但佢話最緊要做好自己。嚟緊希望可以搵一隊啱自己風格，同埋有機會畀佢做先發球員嘅球隊。</p><p>李八方<br><br>mailto:pf_lee@appledaily.com</p></body></html>