<html><header><meta charset="utf-8"><title>異動空間：殼股跌市避風塘 - 魏力</title></header><body><h1>異動空間：殼股跌市避風塘 - 魏力</h1><p>以前逢周五，A股例牌會炒放水救市，但如今氣氛逆轉，周五就如喪鐘一樣，大媽大戶爭相掟貨。《彭博》引述大陸基金經理話，5月份狂用孖展掃貨的私募基金，好多個倉已輸到穿晒窿，近日陸續被斬倉，滾雪球效應之下，連帶4月建倉的基金都出事，之後應會燒到3月掃貨嗰班芬佬，搞到A股雪崩式下瀉。<br>另有戰友分析，深圳樓價近月狂升，唔少人都係炒股贏咗錢，就一筆過付款買樓，加上新股潮及上市公司狂抽水，間接令A股資金大縮水，中證監又繼續嚴打場外配資，令情況雪上加霜。講咗咁耐，A股究竟幾時調整完？魏力估計4000點整數位應是政策底，到時或會有救市行動。A股暴跌，有大陸科網公司為安撫員工情緒，竟提前發放三個月人工，畀員工去補倉！魏力收到戰友轉來的電郵cap圖時，亦覺相當感慨。借用電郵尾段一句「股市無情人有情，萬望大家情緒穩定。」共勉之。<br>中大價股重災，反觀10億市值樓下的股仔，在殼價支撐下能逆市企穩，紙股合豐集團（2320）、森信紙業（731）均能逆市向上，先施（244）更大升31%，均值得望多兩眼。<br><br>魏力<br> http://www.facebook.com/2012jason </p></body></html>