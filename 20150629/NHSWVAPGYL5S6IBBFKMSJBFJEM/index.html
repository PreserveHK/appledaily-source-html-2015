<html><header><meta charset="utf-8"><title>散兵游勇軟腳蟹 - 左丁山</title></header><body><h1>散兵游勇軟腳蟹 - 左丁山</h1><p>建制派不斷製造笑話，上網睇佢地嘅WhatsApp對話，真係充滿娛樂性。星期日中午，外匯G請食飯，去邊呢，佢話左丁山提過一間灣仔潮州菜叫做「古琴」，又話幾好食，咪又去「古琴」囉，於是幾位老友又在「古琴」聚會，但比上次少咗成半人，皆因有幾位已提前放暑假，外遊去也，外匯G話佢自己在六月尾去北歐，然後到西歐，三個星期後回來，董事長N話食完呢餐，佢準備到歐洲旅遊，榮譽領事W又話即將去倫敦訪友，講唔埋三位仁兄會在倫敦唐人街偶遇食唐餐㖭。<br>今次飯局話題離不開建制派在618甩轆情景（心水清人士指香港有過618雨災，發生於1972年6月18日，旭龢大廈倒塌，翠屏道木屋區山泥傾瀉，造成156死，117傷。618當然亦係拿破崙慘遭滑鐵盧嘅日子），指政治後果上，2015年6月18日之立法會投票，可與618雨災相提並論。碰啱有報紙不知有甚麼高超方法得到建制派群組討論嘅WhatsApp對答，更引起大家興趣，左丁山上網睇完第一波、第二波、第三波，不禁啞然失笑；曾鈺成主席素來形象比較中立，原來亦牽涉在內，與各建制派人馬談及如何逼「大嚿」（陳偉業）發言，實際上一啲都唔中立，於是咁就案中有案，泛民要唔要逼曾鈺成辭職呢？左丁山認為無此需要，如果曾鈺成辭職嘅話，一定有其他建制派人士頂上，一來新人對議事程序唔夠熟，上位後可能比曾鈺成更不中立，會直情吹黑哨都唔奇，泛民諗清楚就知道兩害相權取其輕，放過曾鈺成對泛民更有着數。<br>從短訊對話內容之中，可知建制派內無真正壓得場嘅首領，溝通一片混亂，葉國謙聽講係「班長」「黨鞭」，理應在緊張混亂場合，出聲鎮住眾人，點知唔係，而係一人一句，林健鋒講Let Play! Go Go Go，鍾樹根嗌：好玩，陳婉嫻助理加入討論，31人離場之後連曾鈺成都講：玩乜？陳鑑林回答：兩個字：失敗。左丁山同外匯G等老友講：呢啲絕密臨場短訊充份證明中央冇事先一套Plan A、Plan B交帶落，完全係由立法會建制派議員自行決定，卒之佢地自行了斷，結果貽笑國際。阿爺用咁大力量支撐建制派議員，本想用兵千日，點知想話用在一朝之際，成班人似足散兵游勇，亂作一團，不戰而敗。明年立法會選舉，阿爺如無清洗大計，吾不信也！</p></body></html>