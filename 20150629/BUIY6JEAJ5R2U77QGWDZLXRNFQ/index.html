<html><header><meta charset="utf-8"><title>睇吓鮮：女股神豪氣啟示 - C+B</title></header><body><h1>睇吓鮮：女股神豪氣啟示 - C+B</h1><p>有錢就是任性，而女人有錢就是更任性！上周五滬深股市大跌，女股神劉央淡定回應：「跌了再買，有錢再買。」有時候，女人豪氣的確可以比男人更甚。女人嘅豪氣跟年齡或外表無關。例如做咗人妻嘅AngelaBaby，佢曾經喺訪問被問到，若黃曉明婚後變窮咁點算？Baby諗都唔使諗就話：「當然我養佢啦！」<br>女人嘅豪氣同國籍無關，天下女子一樣豪。日本最近有調查話，資產有一億日圓（約628萬港元）或家庭每年收入最少二千萬日圓嘅東瀛女富戶，當中17%人話每月零用錢不設上限。豪得起嘅女子都有共通點，對投資有高度敏感。例如上面提到嘅日本調查，六成五受訪日本女富戶高度關注資產投資。<br>至於普羅大眾嘅日本女士，雖然欠缺大筆資金入市炒股，但喺二手物品買賣市場展現另類豪氣，一卡卡鑽戒賣出去，奉行要錢唔要貨。安倍經濟學推動日圓貶值，日本民眾都要承受Yen跌之苦，即係現金越來越唔見使，更令日本女士痛定思痛，與其將隻鑽戒收埋喺櫳底，不如拎去二手店變賣套現仲實際，可以去旅行之餘又可以食番餐填飽肚。據日本財務省最新統計資料，今年首四個月嘅日本鑽石出口，按年勁升77%至3.8萬克拉，合共總值30.1億日圓。而呢批日本二手鑽石，就由香港同印度接貨，各佔整體日本二手鑽石總量三分之一。<br><br>C+B<br>本欄逢周一刊出</p></body></html>