<html><header><meta charset="utf-8"><title>女神tea time：緊盯落後港A股 - Fifi</title></header><body><h1>女神tea time：緊盯落後港A股 - Fifi</h1><p>人行噚日突然推翻周小川5月就深港通嘅發言，仲要鬼祟地後來自貼番實質講話日期係5月。午後大市升幅收窄，已反映唔少人中伏入市。不過今次各位真係非戰之罪，有邊個會諗過，堂堂一國央行會亂貼文章，自削公信力。<br>人類總係犯同一錯誤，隻GEM仔Fraser（8366）周一以0.2元配股上市，噚日連續二日大跌，埋單插足74%。就隻股嘅妖性而言，都可以話係「立基（8369）三世」，「二世」係豐展（8248）。以Fraser噚日成交分析，0.5元以上嘅成交都係少，但一跌到去0.4元左右，成交急升。估計Fraser瘋癲過後，未來走勢就會好似兩隻「妖股前輩」咁，回歸市場定律，跌到去配股價左右就跌定，然後一直打橫行。<br>今日推隻天下圖（402）。雖然深港通擺大烏龍，不過相信憧憬仍在，港股通噚日成交都有所增加，證明真係有「北水」到。另外，近來「港A股」炒起就係不爭事實，好似國美（493）10月至今累積升近三成；阿里影業（1060）亦累計炒高23%；網龍（777）就升34%。天下圖同樣係大媽所愛嘅「港A股」。天下圖走勢上近期10日、20日線升破50日線，出現黃金交叉，但股價10月至今只係升16%，相信仍有值博空間。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>