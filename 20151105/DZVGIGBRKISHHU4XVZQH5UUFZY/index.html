<html><header><meta charset="utf-8"><title>隔牆有耳：100萬隻毛公仔迎戰AIA嘉年華 - 李八方</title></header><body><h1>隔牆有耳：<br>100萬隻毛公仔迎戰AIA嘉年華 - 李八方</h1><p>友邦歐陸嘉年華又嚟喇！主辦單位噚日舉行記者會（圖）公佈少量詳情，今次同樣由12月中玩到2月中，橫跨聖誕到農曆新年、情人節，料入場人次達100萬，仲預備定100萬隻毛公仔等大家贏返屋企，係咪諗住人人有份？<br>據創辦人鄧米高講，今次引入36種機動遊戲同好多攤位遊戲嚟香港，影相位更由平面紙板「升呢」變成3D立體，唔使搭飛機就可以喺巴黎鐵塔、倫敦大笨鐘等歐遊景點自拍打卡！嘉年華仲引入有400幾年歷史、源自意大利嘅手工聖誕燈飾。<br>米高仲話，今年重頭戲、首次來港嘅紫色牛牛「Violet」，係英國Udderbelly Festival嘅表演場地；音樂、喜劇等節目會喺四腳朝天嘅牛牛肚上演，本地薑有林二汶、陳奐仁同舞台劇演員泰臣，今日開始賣飛。去年嘉年華開幕日有好多機動遊戲未攞齊牌，米高話今年專登提早申請，有信心開幕時即刻有得玩。</p></body></html>