<html><header><meta charset="utf-8"><title>魚樂無窮：四個動作一個憧憬 - 唐牛</title></header><body><h1>魚樂無窮：四個動作一個憧憬 - 唐牛</h1><p>時尚環球（1520）主要設計及產銷女性服裝，大跌市下竟一度炒高9%，埋單依然有2%進賬。公司2013年喺創業板掛牌，今年中先升呢上主板，地位事小，身價倍升事大。無他，創板殼只值3億，主板殼卻值6億，一個轉身賣貴一倍價錢，聽見都流口水。<br>「轉板啫，邊個話一定賣殼。」好嘅開始係成功嘅一半，好戲當然在後頭。時尚環球月初宣佈，控股股東之一Fortune Zone，將所持2.25億股或37.5%股權，全數售予9名獨立投資者。到咗本周二，另一控股股東All Divine（同樣持股37.5%）宣佈，將其中8,700萬股售予1名獨立投資者，持股量由37.5%降至23%，兩個動作後，雙頭馬車變成無人駕駛。<br>重點在於兩單刁中間，還發生了一件事，就係公司委任陳綱任執行董事。根據通告，陳綱擁有多年銀行及金融行業從業經驗，對上一份工就從事投資及資產管理。一間公司，兩大股東齊齊大手減持，更有一個與公司業務無關嘅董事加盟，實在惹人遐想，美麗圖畫在眼前。<br>雖然兩大股東減持價分別為0.2及0.52元，較現價平一大截，但時尚環球市值只得6億，明顯落入安全網；CCASS資料顯示，街貨只得25%，頭十大券商揸咗當中八成，乾到爆！目標價幾多？要睇市場力量了。<br><br>唐牛<br> https://www.facebook.com/tongcow88 </p></body></html>