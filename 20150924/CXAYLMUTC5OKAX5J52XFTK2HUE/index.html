<html><header><meta charset="utf-8"><title>女神tea time：大戶動向切勿盡信 - Fifi</title></header><body><h1>女神tea time：大戶動向切勿盡信 - Fifi</h1><p>內地經濟唔掂，非官方製造業數據創6年半最低，累港股噚日大跌近500點。昨日收市後，聯交所資料顯示，馬化騰於9月17、18、21、22日連續四個交易日，減持2,300幾萬股騰訊（700），涉資逾31億元，唔少散戶都喊驚驚。<br>馬化騰雖然係CEO，不過佢過往買賣騰訊指標作用，查實唔係好強。冇錯佢今年4月以近歷史高位靚沽，但佢去年底，亦曾連沽四日，均價介乎118.6至120元，套現29.9億元，完美蝕咗大升浪。更經典嘅係，佢曾經喺騰訊未拆細時，買騰訊定價喺144元沽貨嘅collar option，最後焗住賤沽騰訊。目前個市方向未明，以往嘅大莊，即係阿爺已做唔成莊，大戶都唔識玩，好似四叔撈恒地（012）都越撈越低，所以與其睇大戶動向，不如認真研究基本因素揀股了。<br>習總訪美都叫有成果，噚日同波音講明國企會買300架飛機，當中有一兩間公司名都已曝光，好似工銀租賃，至於中國商飛更會同波音開合資公司。中國飛機租賃（1848）係內地其中一間主要獨立飛機出租商，今次300架飛機入面，理論上應該會分到一部份，加上公司上半年收入及盈利分別大增47%及85%。近來走勢偏軟，係一個逢低收集嘅選擇。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>