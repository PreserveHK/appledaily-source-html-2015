<html><header><meta charset="utf-8"><title>中環在線：許漢忠久休復出　不敢搶鏡 - 李華華</title></header><body><h1>中環在線：<br>許漢忠久休復出　不敢搶鏡 - 李華華</h1><p>機管局前行政總裁（CEO）許漢忠久休復出，噚日第一次以鄭家純（純官）旗下新創建（659）副行政總裁嘅身份見傳媒。雖然佢做慣CEO，𠵱家做副手，頂頭仲有CEO曾蔭培，但係佢好識做，乜都交畀曾蔭培講，果然薑係越老越辣。<br>許漢忠18年前已經係港龍航空CEO，2007年過檔去機管局做CEO，舊年中離任，𠵱家去幫純官打工。話晒初嚟報到，噚日被問到公司發展，佢一律以「喺集團角度嚟講」做開頭，就連問佢喺新創建主要負責邊瓣，佢都交畀曾蔭培答咗先。<br>許漢忠話，呢份工同以往一樣咁忙，除咗要幫公司管理佢最在行嘅機場同埋物流業務，公司其他生意好似醫院、碼頭等，佢都要邊學邊做，不過，佢相信自己一定可以應付得到。</p></body></html>