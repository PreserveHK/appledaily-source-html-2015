<html><header><meta charset="utf-8"><title>馮仁昭四圍超：群星潮玩社交app「17」Ella遇變態佬 - 馮仁昭</title></header><body><h1>馮仁昭四圍超：群星潮玩社交app「17」<br>Ella遇變態佬 - 馮仁昭</h1><p>最近人氣社交app「17」攻陷娛樂圈，容祖兒、官恩娜（Ella）、鄭希怡、周秀娜、林芊妤（Coffee）等都加入潮玩行列，呢個app由台灣藝人黃立成開設，除咗可以分享相、片外，仲可以玩直播同chit chat，呢個app最特別係越多like同followers，累積到3,000新台幣就可以分錢。<br>現擁有50多萬會員嘅17，早排因有會員直播做愛床戰、哥哥直播「妹妹洗澡」、自慰、吸毒等片惹爭議，被痛批毫無過濾機制，黃立成表示發現違規會刪除兼列黑名單，目前有逾千人被封鎖。</p><p>羅彩玲露事業線</p><p>隨時生得嘅大肚婆官恩娜（Ella）前日都開咗17，噚日佢玩直播時有變態佬留言：「我想睇你乳頭！」Ella反擊：「你自己都有兩個啦，使乜睇我，我唔會畀你嚇親。」還扮驚叫：「媽咪，有變態佬！」<br>身在日本慶祝26歲生日嘅Coffee噚日玩直播，網友叫佢做瑜伽，將隻腳擺喺頭上，Coffee照做後又笑住問：「你哋有冇畀錢我㗎？」羅彩玲（Vivian）同張致恒女友莊端兒玩直播時，都彎身露事業線成功博like。Vivian接受電話訪問時讚17幾得意：「唯一唔鍾意就係佢燒電好快，同埋啲data好快用完。」李蘊則話直播時自言自語好搞笑：「我覺得唔係點賺到錢，我玩咗兩日，賺到個幾囉，我諗要玩兩年先攞到錢。」<br>撰文：馮仁昭</p></body></html>