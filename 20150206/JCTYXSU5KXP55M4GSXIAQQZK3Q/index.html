<html><header><meta charset="utf-8"><title>張家輝直認有私心想香港女演員膺影后</title></header><body><h1>張家輝直認有私心<br>想香港女演員膺影后</h1><p>張家輝、鮑起靜（鮑姐）及盧海鵬，昨日出席「第三十四屆香港電影金像獎」記者會，張家輝未能憑《盂蘭神功》入圍新晉導演獎，連鮑姐都話戥佢唔抵，鮑姐表示睇好家輝入圍此獎項，惟事與願違。<br><br>對於被鮑姐睇好，但始終未獲新晉導演提名，家輝大方回應：「自己籌備緊第二套鬼片，覺得自己上一套未盡全力，希望呢一部再有機會提名，因為新導演有兩次機會提名，如果大家覺得我ok，希望再攞到提名。」<br><br>家輝表示未公佈提名名單時，一路都覺得呢個獎，係應該留返畀一啲更年輕新導演，佢話：「好過畀自己入圍或拎到，因為咁樣更加有鼓勵性。」佢又笑言未試過自己入唔到圍，但都咁開心。<br><br>另外，講到今屆男主角提名，佢開頭話唔講住，又話個個都係朋友，經再三追問，佢就攞住份名單喺度睇。家輝表示：「覺得自己喺《魔警》戲份唔多，覺得自己係男配（角），但公司報我選男主角，覺得有少少妙想天開。」<br><br>咁其他男主角又有乜心水？家輝就話：「個個都有實力，彭于晏喺《黃飛鴻之英雄有夢》賣命演出，佢係一個十分努力演員。」但就未睇劉青雲《暴瘋語》及黃渤《親愛的》，佢又讚吳彥祖喺《魔警》有突破演出。<br><br>咁家輝又點評女主角呢？佢話：「君如喺《金雞sss》搏到盡，0依家《金鴨》（12金鴨）又扮我整幾嚿腹肌，雖然佢搞黃業，但搞得好認真，好盡心盡力，所以都希望佢繼續搞呢個黃業。」<br><br>家輝表示冇睇過湯唯嘅《黃金時代》﹑蔡卓妍《雛妓》及趙薇《親愛的》，但佢話對女主角自己當然有啲私心：「希望係香港女演員拎返，因為咁樣更加有鼓舞。因為自從合拍片之後，好多時女演員變內地演員，香港女演員變得萎縮同少咗，見到今年有兩個本地女演員提名，好值得鼓勵，自己私心都係想香港女演員拎。」</p></body></html>