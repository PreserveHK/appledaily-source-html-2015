<html><header><meta charset="utf-8"><title>異動空間：增長股狂洗啟示 - 魏力</title></header><body><h1>異動空間：增長股狂洗啟示 - 魏力</h1><p>阿爺突然降準救市，放水措施料陸續有來，本以為憧憬可炒幾日，但股市高開後由頭隊到尾，大戶明顯驚通縮多於信救市。早排歐央行推出終極量寬，魏力已講過「打嗎啡」救經濟，劑量一定越用越勁先得，但人行上次減息，今次竟只是降準，成效備受質疑，觀乎製造業持續收縮，通縮風險日增，降準等於中槍後食粒止痛藥，效用？心照了。<br>大戶連日狂洗高PE股份，反映對高增長及經濟前景投不信任票，例如百富環球（327）、四環醫藥（460）、北控水務（371）、中生製藥（1177），持貨者宜嚴守止蝕；電力、燃氣等板塊亦相當疲弱，不宜伸手接刀。可能係冇股好炒，魏力近日收到不少九線「神仙股」的查詢，查實市值細不代表可當殼股炒。拉遠幅走勢圖去睇，股份長跌長有，通常係又供又合、向下炒所造成，屬莊家有組織、有目的去屈機，絕對不宜沾手。<br>以圖論勢只有中資電訊股較似樣，美林報告料鐵塔公司今年成立，有助提升三大電訊商資產值，4G上客增，盈利能見度高，聯通（762）走勢剛現突破，不妨留意。<br><br>魏力<br> http://www.facebook.com/2012jason </p></body></html>