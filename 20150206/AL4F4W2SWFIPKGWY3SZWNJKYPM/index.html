<html><header><meta charset="utf-8"><title>中環在線：風水指數估恒指羊年七月見頂 - 李華華</title></header><body><h1>中環在線：風水指數估恒指<br>羊年七月見頂 - 李華華</h1><p>大家就快送馬迎羊，股民喺羊年會否有斬獲呢？前年蛇年估錯晒嘅中信里昂風水指數，馬年爭番啖氣，神奇地估中晒舊年嘅港股走勢，佢哋噚日再接再厲發表第廿一期風水指數，話木羊年恒指雖然唔會好省鏡，但都唔會太差，仲話大市升到七月見頂。</p><p>馬年估中大市走勢</p><p>中信里昂馬年預測大市會喺八月見頂，然後反覆回落，再喺羊年來臨之前反彈，結果恒指喺舊年九月初見頂，十二月底反彈，預測同實際趨勢都非常脗合。雖則佢哋算唔到A股大反彈呢一着，但有唱淡博彩同資源股，都算交到功課。<br>嚟緊羊年，中信里昂認為「土」會受克制，但「金」同「火」暢旺，房地產、再生能源同埋大宗商品仍然可以得到一個「喜氣羊羊」評級。公用、電訊同埋金融股就應該會跑輸。<br>指數方面，開局會受惠「乾柴助烈火」，一直升至新曆七月先見頂，跟住反覆回吐至九月先反彈，再係十二月掉頭向下。<br>對於大家關心嘅A股，雖則風水指數無涉獵到，但就話今年運勢喺北方，所以中國股市應該有好表現。同樣道理，雖則今年香港樓市不及內地樓市，但正北方仲有運行，古洞同錦田都有得諗，嫌遠可以諗寶馬山同北角。屬於「羊入虎口」嘅衰位就喺黃金海岸、三聖、鴨脷洲同摩星嶺。<br>究竟風水指數可唔可以連續兩年都咁準繩，邊有人知啫，但正如佢哋研究專員馬卓藍（Cherry）噚日話齋，畀大家have fun，或者跟住就會有好運嚟啦！<br><br>李華華<br>mailto:LiWaWa@AppleDaily.com</p></body></html>