<html><header><meta charset="utf-8"><title>【我主場】張智霖靚仔有罪</title></header><body><h1>【我主場】張智霖靚仔有罪</h1><p>靚仔是一種光環，男士們都希望被標籤。<br>張智霖（Chilam）集「高富帥」於一身，太太更是有「靚靚」之稱的袁詠儀，靚上加靚。不過作為一個演員，「靚」有時是一種煩惱，甚至是不幸。當年Chilam跟無綫花旦佘詩曼合作拍攝劇集而傳過緋聞，今趟再次合作，為免被翻炒二人的緋聞，Chilam自言拍攝時都會刻意避忌，免得被人有機可乘，都說美麗有罪。<br>撰文：溫敏芝 </p><p>張智霖（Chilam）與佘詩曼15年前拍攝無綫劇集《十月初五的月光》傳出緋聞，近日導演葉念琛將劇集拍成電影，令「初哥哥」及「君好」重現大銀幕，原劇中的薛家燕、唐文龍及郭鋒等都有份參演，不過電影版是一個延續，而非重新拍攝。<br>Chilam日前在尖沙嘴接受本報專訪時坦言，一開始是拒演該片，因為他覺得很難延續這件事，但他再傾故事內容後，又覺得有延續空間，加上電影是公司的出品，又是老闆蕭定一的情意結，所以考慮很久後才接演。Chilam更覺得有時候不需要太過故步自封，應該放開懷抱。<br>當年Chilam和阿佘傳拍劇撻着，他指今次的焦點都落在女方身上，問他覺得15年前後的佘詩曼如何？Chilam說：「當年個劇係佢入行頭一、兩部劇，佢有好多嘢唔識，喺摸索階段，今時今日好有經驗，都有火花。」問他會否擔心再傳緋聞？他即說：「我諗傳媒唔會咁無聊，之前都傳過，我諗佢哋會用嶄新角度去再寫其他嘢。」不過，Chilam坦言拍攝時有刻意避忌，他說：「都會避忌，點解要無端端畀機會人做新聞，我覺得冇必要，點解要畀機會啲壞嘅人。」</p><p>再演初哥哥有壓力</p><p>至於Chilam本身，會怎樣看15年前的自己？他說：「咁多年之後成熟咗、老咗囉。」問到演技上有否成熟了？他笑說：「唔敢講，不過可以話好熟識呢個人物，大概會喺角色交集上有共鳴。」Chilam亦坦言，相隔15年再演同一個角色，當然有壓力，他說：「都有諗會係點樣反應，好想知道觀眾想有一個延續，定係有一個美好回憶？呢個比起平時更大挑戰性，對其他電影題材嚟講，做得唔好會有破壞性喺度，所以自己會盡量喺各方面幫手，將自己所認識嘅初哥哥講出嚟。」不過他沒有因為再演而翻煲舊作，因為故事已在其腦海。電影主要在澳門拍攝，拍了9個月，Chilam指雖然頻撲，但感覺很好，澳門的變化亦很大。</p><p>怕被標籤唔識做戲</p><p>一向被公認為靚仔的Chilam，就如吃了防腐劑一樣，他卻謙虛說：「我唔係keep得好好，好多人仲keep得好，可能我baby face啦，我其實最憎運動，我鍾意食嘢，瞓覺時間亦好少，我有時間反而鍾意去玩。」是否覺得主角一定要靚仔？他說：「唔係，其實係好大障礙，人係好喜歡去標籤人，我自己都會，一去標籤咗好型、好靚仔，就自然覺得佢唔會做戲，雖然未至於有啲角色演唔到，但標籤咗會有麻煩之處。<br>「不過，被標籤靚仔，好過唔靚仔啦，但都係唔好標籤啦，大家盡量relax去睇一場戲，唔係去品評一個電影以外的事，不過人就係咁。」在Chilam眼中，荷李活男星佐治古尼（George Clooney）及張國榮都是「靚」的佼佼者，從外到內都非常吸引。</p><p>張智霖<br>髮型：Vic Kwan of ii hair &amp; nail<br>化妝：Hetty Kwong<br>服飾：I.T.<br><br>佘詩曼<br>髮型：Lorraine Lam @Hair Culture<br>化妝：Katherine Lo<br>服飾：TSUMORI CHISATO @I.T.、sergio rossi<br><br>場地：尖沙嘴隆堡麗景酒店AVA Restaurant Slash Bar </p></body></html>