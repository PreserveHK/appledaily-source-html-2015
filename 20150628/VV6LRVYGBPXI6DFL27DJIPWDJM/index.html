<html><header><meta charset="utf-8"><title>瘋狂驚閃！雷神座騎發癲都贏　好彩冇被告甩</title></header><body><h1>瘋狂驚閃！<br>雷神座騎發癲都贏　好彩冇被告甩</h1><p>雷神早排英國客串犯規被罰，7月1日起要停兩次本地賽事。今日佢落場搏命贏馬追定數，第三場贏完摩廐2倍之「多個世界」，第五場四班草地1600米再贏3.4倍賀廐「勇駒」，跑完上半場已經自製一口未勝馬大熱孖寶，兼且領先騎師王。<br>唔知係咪雷神太過求勝心切之故，抑或「勇駒」太狂，直路隻馬好似飲醉酒咁，先係被雷神一打左手鞭，發狂急促驚閃片入，幾乎撞到內側衝刺緊之「常勝龍王」，之後雷神一大力修正，「勇駒」更加不受控制地飛出外面，幾乎貼住外欄跑咁滯，好在「勇駒」本身夠勇夠力，最終都可以先過「常勝龍王」衝線，第13次上陣終於初嘗勝果。<br>賽後「常勝龍王」鞍上人巫斯義以決勝階段受干擾為由，抗議「勇駒」頭馬資格，不過一如禮拜三晚第三場柏寶騎「從善如流」告唔甩雷神隻頭馬「花紅」咁，抗議駁回，雷神再一次化險為夷，力保頭馬不失，阿巫則只能怪自己唔好彩，繼第四場騎「榮光大道」屈居亞軍後再做二奶。<br>今場三、四名分別係柏寶及潘頓座騎「電子鳳凰」及「運財福星」，四重彩11,220元。</p></body></html>