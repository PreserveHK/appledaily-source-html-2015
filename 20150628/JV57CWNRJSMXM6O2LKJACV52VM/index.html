<html><header><meta charset="utf-8"><title>求驗客手記：歐冲爆冧掂葡體會隊長</title></header><body><h1>求驗客手記：<br>歐冲爆冧掂葡體會隊長</h1><p>啱啱宣佈同葡乙葡萄牙體育會續約一年，嚟緊一季會繼續喺歐洲搵食嘅歐陽耀冲，返去葡萄牙開操前，同求大俠分享咗唔少辛酸史。雖然歐冲過去一季坐多過踢，而且只係搵緊當地嘅最低工資，但佢依然信心爆棚，原來佢仲冧掂咗陣中前葡萄牙國腳施拉斯……<br>各位歐冲粉絲請放心，講緊嘅唔係hehe，歐冲話過去一季，喺葡萄牙人生路不熟，人都唔識多個，隊長施拉斯算係佢老友之一，「佢都算睇得起我，成日叫我Au Chung，仲話第時生個仔都要改我個名㖭。」<br>施拉斯雖然唔係好出名，但都踢過狼隊，仲入選過葡萄牙國家隊。呢位38歲中前場球員，效力葡超比蘭倫斯時，教練仲要係南華主帥米路，都算係有淵源；而更重要嘅係，施拉斯嚟緊一季將會兼任教練團，難怪歐冲相信自己有更多出場機會。<br>佢嘅經理人Edison亦表明，唔介意介紹更多有心追夢嘅年輕人去歐洲搵食，有興趣可以去歐冲fb聯絡佢哋。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>