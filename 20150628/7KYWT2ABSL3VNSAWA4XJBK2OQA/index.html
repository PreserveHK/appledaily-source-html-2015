<html><header><meta charset="utf-8"><title>最霉騎師爆43倍Win！徐雨石：湯智傑堅過雷神</title></header><body><h1>最霉騎師爆43倍Win！<br>徐雨石：湯智傑堅過雷神</h1><p>最霉騎師湯智傑年年難過年年過，近年幾乎每季都要面見牌委會爭取續牌，不過每次都畀佢化險為夷，可以延續騎師生涯。<br>過幾日湯智傑又要做相同動作，如果到時馬會唔滿意佢嘅陳述，呢位32歲華將下季隨時要拜拜。通常喺呢啲敏感時刻，湯智傑都能夠贏馬幫自己爭印象分，今日都唔例外，第二場四班1000米直路賽，佢幫徐雨石騎隻43倍冷門「金紫荊」。天時暑熱下，呢匹九歲老馬居然大發神威，12檔出閘由頭帶到尾，力壓「快意駒」同「蜜圈」爆大冷，湯智傑苦戰接近三個月終於重響勝鼓，取得個人季內第三win，都算苦盡甘來。<br>今場開出華將三重彩，事關二、三名馬「快意駒」同「蜜圈」，分別由蔡明紹同楊明綸策騎，楊明綸頭場爆完「執子之手」後再添上名紀錄，迅速領先騎師王。第四名係初出馬「變出美麗」，四重彩每十蚊注派112萬，反為湯智傑師傅方嘉柏隻「和平開心」閘前着啡燈卻虎頭蛇尾，輸到落飛黨成口泡。<br>「金紫荊」練馬師徐雨石向湯智傑雪中送炭，他笑說：「『金紫荊』連雷神莫雷拉都贏唔到，湯智傑今場的發揮真係堅過雷神，我對人馬表現都好滿意。」</p></body></html>