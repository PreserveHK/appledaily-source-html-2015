<html><header><meta charset="utf-8"><title>大棋局：股市熊出沒注意 - Mr. Tregunter</title></header><body><h1>大棋局：股市熊出沒注意 - Mr. Tregunter</h1><p>剛過去的周五有指標意義，因為連最強勢嘅美股都開始破位急跌。全世界股市今年5月開始，奇怪地同步出現三花聚頂情況（詳見〈股市山雨欲來〉一文），各國股市輪流聚頂後破位急跌，直到今個月，剩下最強勢嘅德國及美國。但上周德國及美國終於都先後破位殺落嚟，需知道歐洲仍然在QE，德國竟然破希臘危機個底；美國高唱經濟獨強，亦照樣跟住插。現時翻開報紙扭開電視，見唔到有咩特別大經濟危機，石油、貴金屬、大宗商品、新興市場貨幣卻連環破底，說明危機正在醞釀，只係秘而不宣。<br>下個月，全世界將聚焦聯儲局會否加息。當此其時，聖路易斯聯儲發表白皮書，指QE無助達到通脹及刺激經濟目標，根本冇方法可以證明QE對資產價格走勢有影響。去年伯南克就曾經反擊QE無效輿論，指美國回復充份就業係因為QE，壓低貼現率改善經濟都係因為QE。問題癥結就在，美國QE後全世界一齊印錢，六年過去竟然同你講各類商品及資產價格輪流打回原形，那已經唔係QE有效定冇效問題，而係QE成功定失敗問題。</p><p>假如QE失敗</p><p>QE究竟掂唔掂，計量經濟學經常會拎一個人證明成功，就係日本QE之父高橋是清。二戰前高橋是清係當時日本嘅大藏大臣，即係財相。三十年代歐美經濟大蕭條，而日本反而好景，有指因為高橋實行類似QE政策，增加政府赤字貨幣寬鬆，令日圓貶值刺激出口。如果只睇數據似乎靚仔，但呢啲係死數層面，現實嘅情況係，三十年代日本已經打咗入中國東北，中國東北嘅土地、人力、資源，先至係日本經濟強心針。<br>高橋是清嘅財政政策其實證明唔到咩，所以QE有效定冇效，要再上推一個層次，就係貨幣政策有冇用。貨幣政策究竟有冇用已經拗咗100年，仍然冇結論。現時三大主流經濟學派：理性預期學派、貨幣學派同新凱恩斯學派睇法都唔同。<br>‧理性預期學派：認為冇用，因大家都會理性預期，貨幣政策一出大眾就會估跟住點行，即晨早估到你。<br>‧貨幣學派：認為貨幣政策長期都係冇用，因貨幣嘅傳導性太複雜，好難用政策改變，即估你唔到。<br>‧新凱恩斯學派：認為有用，政府要干預，要玩前瞻引導，咁樣就可以控制貨幣傳導力量，從而影響後來嘅經濟，即等你以為估到。<br>三大學派只有新凱恩斯學派認為貨幣政策有用，但新凱恩斯學派向來有為政府說項傾向，講白啲，就係用學術包裝到懶複雜去加強政府集權。2008年後嘅QE係人類史上最大規模嘅貨幣政策實驗，實踐是檢驗真理的唯一標準，三大學派拗咗100年嘅嘢，或許即將揭盅。由人民幣貶值開始，美國可能加唔到息嘅睇法擴散。如果搞咗六年，各類商品、資產輪流打回原形，而美國經濟原來虛弱得無法加息，那就係側面證明QE失敗，新一場巨型風暴來臨；如果照樣加息冇問題，那就係一次大型調整，資產價格只係因為Irving Fisher講嘅利率定價問題而重新洗牌，淡定有錢剩。<br><br>Mr. Tregunter</p></body></html>