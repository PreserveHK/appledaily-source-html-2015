<html><header><meta charset="utf-8"><title>栢芝帶仔返港長住「碌昆」九月開學</title></header><body><h1>栢芝帶仔返港長住<br>「碌昆」九月開學</h1><p>栢芝自從2011年同前夫謝霆鋒離婚，一直帶住兩個仔謝振軒（Lucas）及謝振南（Quintus）過住「遊牧民族」嘅生活，前年傳佢同仔仔移居加拿大，又真係生活咗一排嘅，跟住上年就同仔仔再去新加坡住兼喺當地讀書，更不時被網民捕獲野生栢芝，成日帶埋啲仔仔去行街街買嘢，昨日有周刊指，栢芝今次同啲仔返嚟香港停留，係因為栢芝決定由新加坡回流香港，Lucas同Quintus亦順利考入同一學校。<br><br>據周刊報道表示，栢芝早年曾幫大仔Lucas報讀沙田ICS國際學校，當時張堅庭同鄧萃雯幫手，搵牧師幫Lucas寫推薦信，Lucas都有去面試，最終都PASS唔到，不過今次栢芝想留喺香港長住，又要仔仔Lucas入ICS，今次搵咗鄭明明幫手，Lucas終於成功入讀，與同Quintus喺今年9月正式開學，到時一家三口會搬番香港，據知，呢間學校唔止學費唔平，要入讀都唔係咁易。<br><br>其實栢芝同霆鋒離婚初期，Lucas當時考到入香港仔加拿大國際學校，不過嗰陣栢芝心情低落，成日帶住兩個仔周圍飛，就連去拍內地外景都要帶住啲仔，2013年喺加拿大國際學校開學日就缺席，校方要求家長解釋，兼落最後報到限期，點知栢芝仲潛埋水，Lucas最後被取消入學資格。目前Lucas同Quintus順利考入ICS，栢芝都決定同仔仔搬番去舊居世紀大廈嗰個過億元單位住，出入安排司機接送仔仔，周刊又指，栢芝一直想搬返嚟，因為家人都喺香港，起碼有咩事都有照應，得閒又可以見下佢教會朋友，返內地做嘢，都可以返嚟見個仔。<br><br>話晒早前有傳栢芝同大佢12年嘅內地富商孫東海過從甚密，今年初更被內地傳媒影到栢芝喺北京工作，喺對方豪宅住咗2晚，據悉男方係為咗方便栢芝喺北京及新加坡往返，先專程喺機場邊買豪宅，依家搬咗返香港，返嚟似乎更加快。另外，栢芝今年三月仲用咗佢個姓氏，加兩個仔個名嘅單字，成立「張南軒」慈善基金添!</p></body></html>