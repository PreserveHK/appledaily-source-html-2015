<html><header><meta charset="utf-8"><title>隔牆有耳：警開fb專頁　派人睇留言許sir歡迎惡搞改圖 - 李八方</title></header><body><h1>隔牆有耳：警開fb專頁　派人睇留言<br>許sir歡迎惡搞改圖 - 李八方</h1><p>新任警隊一哥盧偉聰上任時表明會加強同市民及傳媒溝通，盧Sir上任後3個月，果然坐言起行，早前喺警察公共關係課加設一名警司，專門處理傳媒聯絡，呢位新警司更身兼另一重任，就係要開設警隊facebook專頁，希望擴大同市民接觸層面同交流意見。</p><p>研案件現場拍片上載</p><p>警察公共關係課總警司許鎮德噚日同傳媒茶敍時話，呢個警隊fb專頁預計今年底前面世，4點鐘許Sir話，初步構思fb唔會預設限制，歡迎任何人留言，警方會有專人睇留言，一旦發現有粗口、淫褻物品或誹謗留言，就會刪除。至於網民喜歡嘅改圖惡搞，對警隊甚至一哥嘅批評，據知警方未必會刪除，「因為早已預咗會有呢啲情況，只要唔涉粗口、淫褻或惡意中傷誹謗，警方未必會刪走」。<br>八方聽聞，警方亦搞搞新意思，研究仿效外國執法機關，搵警方攝製隊去一啲案件現場拍攝情況，然後放上fb，加深市民了解警方。至於呢個警隊fb專頁會改乜名？警方仲諗緊，八方則聽聞警方已搵人設計一個卡通化大頭貼，增加年輕感。<br>許Sir仲爆咗單笑料，話去年佔中期間，曾頂替許Sir出席每日記招匯報嘅高級警司江敏強，早前調離警察公共關係課。江Sir放假期間同太太喺茶餐廳食早餐，有個阿伯走埋江Sir面前，神色凝重注視後大叫：「我認得你，你就係許Sir！」搞到江sir好尷尬。</p><p>李八方<br><br>mailto:pf_lee@appledaily.com</p></body></html>