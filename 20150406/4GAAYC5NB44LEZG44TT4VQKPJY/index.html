<html><header><meta charset="utf-8"><title>市建局死症 - 左丁山</title></header><body><h1>市建局死症 - 左丁山</h1><p>要不是市建局行政總監譚小瑩辭職鬧上報紙頭版，左丁山已記不起誰是市建局行政總監，官方成立嘅非官方機構嘅主席由政府委任，行政總裁由董事局公開聘請，主席受制於三加三的六年任期，在職時間頂多六年，行政總裁係打工仔，可長期留任，與主席「鬥命長」。通常呢類機構嘅主席，如果要高調嘅話，行政總監就隱形，例如張震遠做市建局主席時期，邊個會記起羅義坤係行政總監？但鄭維新做市建局主席時，從來低調，咁就人人知道行政總監係林中麟，幾乎不知鄭先生係主席。另一個例子就係田北辰做九廣鐵路主席時，傳媒乜都搵田主席，邊個記得九鐵行政總裁係姓黎呀？<br>當今市建局主席蘇慶和曾長期擔任過房屋協會行政總監，對公營房屋營運經驗豐富到極，又做過私人發展商董事，對香港房地產市場之認識，相信遠勝一個註冊規劃師譚小瑩，規劃師比較少實際房地產管理經驗，譚女士在市建局任職九年，未算係老將，佢嘅合約明年三月尾期滿，提早一年高調辭職，公開透露與主席不和，實在係罕見嘅做法，相信佢係抱住以後退出江湖嘅心態嚟劈炮嘅，亦有意給蘇慶和難看，因為咁搞法，以後邊度有官方或私人機構敢僱用譚女士呀。<br>市建局有一個結構性死症，就係在市區收舊樓重建。收市區舊樓要付出高昂代價，基本標準係同區七年樓齡之可比較價格，例如同一條街七年樓齡嘅樓賣緊兩萬蚊一呎，市建局就要支付兩萬元一呎嚟收樓，同時有舊樓業主同市建局死過，糾纏十年八年閒閒地（如旺角波鞋街、荃灣七街），收樓拖得耐，收樓賠償一路升級，通常係七樓嘅年老業主肯賣，地下波鞋鋪死都唔肯搬，如此拖拖拉拉，曠日持久碰上今天之高昂建築費，市建局之建樓成本與售樓價格有乜辦法唔貴到無倫？一啲理想派一味講保育重建，無視成本，仲夠膽講話市建局樓宇要平價售出，真係蝕死未到天光。此外特區政府久唔久又整蠱市建局，例如林鄭月娥要市建局負責保育中環街市，起碼蝕十幾億。於是乎，蘇慶和主席係實幹派，要效率，要止蝕，譚小瑩可能係所謂理想派，諗住蝕完有納稅人包底，最後關頭可向政府伸手要求注資。呢一派思維，左丁山不敢苟同，素來堅決反對市建局津貼任何一個階層，譚女士識趣鬆人，不是壞事。</p></body></html>