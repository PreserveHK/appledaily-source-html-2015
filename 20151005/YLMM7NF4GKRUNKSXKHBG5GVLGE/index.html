<html><header><meta charset="utf-8"><title>花園道山寨文革擴散中（添馬男） - 添馬男</title></header><body><h1>花園道山寨文革擴散中<br>（添馬男） - 添馬男</h1><p>香港政治研究一直有兩大門派，一是中大劉兆佳，以權力管治為核心，係俾斯麥式的現實政治分析，迹近馬基維里「帝王術」。另一派掌門乃港大卜約翰（John Burns），以制度為核心，分析殖民地體制及公務員制度，我們大學年代總會讀過兩人作品。<br>近日《蘋果日報》訪問了卜約翰，佢講到梁振英政府管治，用咗一個好「精準」嘅字眼形容佢：Idealogue，譯作意識形態分子，民國時代譯為「意底牢結」，更加係神級繙譯。Idealogue在西方政治學中有其特別意義，指專搞意識形態鬥爭、務虛不務實、空想而偏執的政治人物，以黨同伐異、政治表態為管治手段。歷史上大家最認識的就係毛澤東，佢病態空想共產主義，似患精神病。大躍進後全國大饑荒，佢竟然擔心糧食過多，農民土法煉出廢鐵，稍有常識都知唔係鋼材，根本就係廢物，但佢竟然相信，此乃偏執。<br>香港進入文革狀態，主因亦係空想偏執之意識形態分子掌權，呢種人正如卜約翰所言，冇實際執行力，非務實之徒，一味務虛搞「論述」。猶如中共四九年後主力應搞建設經濟發展，執行權力應移交周恩來、鄧小平等務實領導，老毛要靠邊站，佢點會甘心離開舞台中央，於是發動一波又一波政治運動，搞意識形態鬥爭。而吸引追隨者方式，只有一招，就係不斷製造「人民公敵」，小事化大，再變成全黨全國危機。但全國輿論控制在黨中央之手，於是「小題大做」揭開文革序幕的批判歷史劇《海瑞罷官》，係先在上海《文匯報》發表，姚文元在北京眼中更唔知乜水，點會諗到背後是江青、老毛，當時被針對的北京市委書記彭真、鄧小平等人仍懵然不知，仲指示中央報刊不准轉載。<br></p><p>小事化大　製造敵人
</p><p>香港人對呢段歷史已經忘記，但老毛政治鬥爭之手法，今日香港所見，竟然熟口熟面。「港獨」分裂中國氣燄高張，乃製造敵人手法，將小事化大，直到在施政報告中批學苑《香港民族論》，借題發揮，而曾痛批龍獅旗之陳佐洱走上台前指摘香港人未依法去殖化，大家才恍然大悟。香港既然處身尖銳鬥爭，建制力量自然要團結在「超然」特首身邊，更加唔容許有人覬覦下屆特首之位。<br>至於第二個敵人，自然係抓階級鬥爭，故技重施，炮製被認為有異心之商界領袖。林行止認為李超人被批鬥與反梁有關，係正確分析。李嘉誠指出有人借文革方式批鬥，令佢不寒而慄，雖然冇指名道姓，大家都心知肚明。一條蛋散八月寫篇網誌，無聲無息，9月初習近平訪美前內地官媒網站轉載，然後香港炒作，其實翻兜當年批《海瑞罷官》模式。大家見到連李嘉誠都俾人鬥、俾人郁，其他人仲敢起飛腳，尤其係自由黨田少、林大輝及唐營人馬，上兩個月人人磨拳擦掌去馬造王或選特首之形勢已為之一變，曾鈺成亦忽然表態話自己同梁振英好friend。當日借重組之名郁完曾德成、鄧國威，打窒傳統左派、公務員、再到商界李超人，所為何事？兩個字：連任。<br>此乃花園道山寨文革，擅搞政治鬥爭之意識形態分子製造寒蟬效應，當集體不寒而慄時，邊個敢去馬挑戰特首寶座？睇嚟明年3月前香港仍然有排搞！港大搞完散場，中大就應該開波！<br><br>添馬男</p></body></html>