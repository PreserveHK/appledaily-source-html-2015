<html><header><meta charset="utf-8"><title>隔牆有耳：單雞　郭榮鏗　爭做內副？ - 李八方</title></header><body><h1>隔牆有耳：<br>單雞　郭榮鏗　爭做內副？ - 李八方</h1><p>立法會月中復會，之前建制同泛民因為內會同埋其他事務委員會正、副主席安排，搞到又話開戰又話唔會妥協，經過一輪冷靜之後，建制派今日就會開集思會，傾點同泛民分正、副主席，而內會副主席畀唔畀泛民做，就梗係關鍵所在！就係呢個時候，江湖就傳出，民主黨同公民黨竟然要爭做內會副主席！唔通未同建制開戰先內訌？</p><p>唔畀建制欽點係底線</p><p>江湖流傳內副一職，民主黨想推薦「單雞」單仲偕，但公民黨就想推郭榮鏗，噚日仲有報道燒到泛民會議召集人何秀蘭，話佢向建制建議單雞同公民黨梁家傑二選一。不過何秀蘭同八方講，佢從未向負責建制協調嘅民建聯葉國謙提及人選，強調泛民未達成共識，只係同對方講泛民推薦都有準則，要有能力、有資歷及與各方溝通良好等，底線係唔會俾建制欽點邊個泛民議員做內副。至於事件其他主角，單雞同八方講，民主黨自己都未傾係咪搵人做內副，而佢自己更加冇講過想做。而公民黨梁家傑話佢哋想推薦郭榮鏗，但仍要泛民議員決定。</p></body></html>