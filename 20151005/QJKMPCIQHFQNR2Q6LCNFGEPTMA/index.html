<html><header><meta charset="utf-8"><title>隔牆有耳：移植運動會　港掃18獎 - 李八方</title></header><body><h1>隔牆有耳：<br>移植運動會　港掃18獎 - 李八方</h1><p>第20屆世界移植運動會早前喺阿根廷舉行，6個香港康復者代表參加田徑、游水、保齡球、羽毛球等24個項目，成功贏到4金1銀13銅嘅佳績，係香港出戰5年以來最好成績，有請小鳳姐熱烈地彈琴啦喂！</p><p>換腎15周年　乒乓選手攞牌</p><p>呢6位運動員都接受過腎臟或者肝臟移植，多得捐贈者大愛無疆，佢哋先可以重過正常生活，而且有氣有力，追趕跑跳絕冇問題。其中喺乒乓波單人賽攞到銅牌嘅葉仲恩（圖），15年前因為急性腎衰竭突然暈倒街頭，之後就要長期留喺醫院洗肚、洗血，「嗰時好絕望」，好彩一年多啲就遇到合適腎臟移植，𠵱家已經組織咗幸福小家庭，有兩個小朋友喇。咁啱得咁蹺，仲恩攞牌當日正正係仲恩接受移植手術嘅15周年，佢話攞牌一刻最想將個獎牌送畀捐腎嘅恩人，可惜佢唔知邊個。</p></body></html>