<html><header><meta charset="utf-8"><title>隔牆有耳：逾30名人為惜食堂設計「膳心罐」拍賣　鬍鬚曾扮品客叔叔籌款 - 李八方</title></header><body><h1>隔牆有耳：<br>逾30名人為惜食堂設計「膳心罐」拍賣　<br>鬍鬚曾扮品客叔叔籌款 - 李八方</h1><p>𠵱家唔少非牟利機構或社企要籌款，要搵高官名人支持呼籲已經係「指定動作」，要係眾多籌款活動中脫穎而出，就要搞搞新意思，好似噚日惜食堂籌款，除咗主席前財政司司長梁錦松支持外，仲搵嚟30幾個名人設計「名人膳心罐」罐頭作慈善拍賣，最吸引人嘅地方係，財爺曾俊華竟然用網民成日笑佢似品客薯片個「嘜頭」，去設計自己個罐頭。</p><p>惜食堂今次邀請幼稚園、小學以及中學學生，用環保物料重新設計罐頭包裝，目的係向學生灌輸珍惜食物嘅訊息，同時籌募食物分發畀弱勢社群。而呢個「名人膳心罐」則搵咗30幾個名人設計「膳心罐」作慈善拍賣，最低競投價係500蚊。</p><p>林鄭愛心心　盛智文變粟米</p><p>好多個司、局長都有響應，好似政務司司長林鄭月娥就用不同顏色嘅絨布剪出心形圖案裝飾罐頭、勞福局局長張建宗、食衞局局長高永文同環境局局長黃錦星等都有參加，但最出位非鬍鬚曾個品客叔叔嘜頭罐頭莫屬，事關網民一直笑佢個樣似品客叔叔，有高登仔直情用「品客」做佢代號。另外最鍾意扮鬼扮馬嘅盛智文，就為自己設計一個粟米頭做商標，繼續搞鬼本色！</p><p>至於阿松就以惜食堂主席身份出席活動開幕禮，仲帶埋3個子女齊齊現身，本身係港大校友嘅阿松講明，唔評論港大風波，但佢致辭時就話近年香港政治上分化、對立、抗爭，今次呢個活動除咗幫惜食堂籌款外，更希望推廣愛心，令社會唔再鬥爭，而係互相包融、寬恕。</p><p>李八方<br><br>mailto:pf_lee@appledaily.com</p></body></html>