<html><header><meta charset="utf-8"><title>異動空間：陰乾市足以致命 - 魏力</title></header><body><h1>異動空間：陰乾市足以致命 - 魏力</h1><p>五窮六絕七翻艇，8月點睇？走進月線圖回望歷史，連續出現三支跌市陰燭，上一次已經係2008年金融海嘯，之後就築底大反彈；再對上一次係2007年大牛市見頂，三個月暴瀉一萬點。有冇試過連跌四個月？對上一次已經係02、03年，之後就沙士見底再步入新一輪牛市。雖然從或然率分析，本月再現大跌市的機會並不高，但陰乾市亦足以致命，戰友們切忌手痕左穿右插。目前最難分析當然是A股，中證監查違規大手沽空賬戶，部份竟然在國家隊大本營裏面，可謂日防夜防、家賊難防。有台媒指大陸股災源於黨內權鬥，又指能夠對A股制度漏洞瞭如指掌，又具備充裕銀彈大手沽空，逼得阿爺方寸大亂，應是籠裏雞作反。8月新加坡A50指數期貨有52萬張未平倉合約，H指亦近23萬張，大龍鳳是否未完？值得密切關注。<br>異動股可留意卓爾（2098），7月股災後成交增加，穩守50日線反彈，上周五大成交漲6%，有力再試6月高位3.9。倉位方面，法巴已持貨近77%，加上UBS揸近一成，首十家券商持貨98%，街貨有限，看近日交投，砌上意圖明顯。<br><br>魏力<br> http://www.facebook.com/2012jason </p></body></html>