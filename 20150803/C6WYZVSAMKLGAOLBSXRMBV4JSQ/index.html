<html><header><meta charset="utf-8"><title>整治取代管治（添馬男） - 添馬男</title></header><body><h1>整治取代管治<br>（添馬男） - 添馬男</h1><p>港大等埋首副風波之厭惡，因為如此粗糙低水平的卡位角力，並非在OL、Sales Team、打工仔辦公室上演的暗戰，而是公然地在最高學府眾目睽睽下打真軍，前大學校長、名醫教授、專業精英、政客們之不顧身份，在政治面前唔要面不知恥行為，令大家震驚，校委盧寵茂教授以受害人身份吐心聲，認為「我深信政治鬥爭是很黑暗，好醜陋，完全不講理，令到人瘋狂。」冇錯，香港人對政治鬥爭之醜陋，也感同身受，梁粉校委千方百計阻止委任陳文敏任副校長，是重新定義了香港公眾人物的道德水平。幸好袁國勇教授仍有羞恥之心，以退出校委會表示恥與之為伍。<br>「梁粉時代」是泛政治化及鬥爭為綱，既然無能、亦無心於施政，就索性全力搞政治，以此作為爭取中央好感，掃取其他挑戰者，成為唯一候選人。整治港大呢張單，要咁急，做到咁核突，抓爛面，亦與選舉形勢告急有關。後政改時期專注於民生，言猶在耳，立即爆發建制內鬥，整肅傳統愛國局長，炒公務員事務局局長，若非上面有官員把關，今次為了角逐連任推卸施政失敗責任之「重組」行動，豈止曾德成、鄧國威兩人，然後就輪到港大六國大封相登場。香港政治鬥爭之烈，比政改時更甚，因為主動權係握於689手上，按他政治需要而策動。</p><p>或令建制出現抗梁力量
</p><p>校委文灼非認為整治港大始於李克強事件後，事實上徐立之係因為孭大鑊而冇得留低，大家唔記得咗當日新校長馬斐森獲聘仍未上任，已被一班「愛國愛港」教授狠批，陳婉瑩指新校長不識中文、不諳國情，盧寵茂就更加出位，直指馬斐森乃「無知、無能、無心之三無校長」，其出言之重，豈是學者所為。當時好多人唔明白，為何名醫口出惡言。今日終於真相大白，一切皆因政治二字。梁智鴻正係見到政治風暴正席捲港大，於是拍板搞個鬼佬做校長，因為佢不諳國情，換句話說即係唔識睇權貴眉頭眼額，自己唔會主動「識做」，搞掂陳文敏，反而只跟規矩辦事。於是整治港大呢張單隨時找唔到，就惟有委任更多梁粉入主大學，包括重炮手唔怕做爛頭卒嘅行會成員李國章，實行鬥到底，不惜攬炒隊冧港大百年聲譽。<br>問題係香港人真係冇辦法？任由香港就咁玩完？𠵱家唔可以靠泛民及勇武學生，而係團結所有不認同「政治鬥爭為綱，整治作手段」之人，集體反抗。袁國勇辭校委只係第一步，在港大舊生護校中，不少是建制中人，但他們仍然相信程序公義，呢個保衞港大運動，直接講係保衞香港運動，因為未來半年，各式各樣整治運動將陸續登場，689正以強硬政治姿態來博取中央支持連任，同時嚇退其他挑戰者。<br>千二人組成之選委會，是以主流建制為主導力量，只要有一個建制溫和力量候選人入閘，689就會陷入苦戰，因為未來半年佢越鬥下去，建制內就越多人反抗，甚至集結成一股對抗力量。政治鬥爭乃不斷找尋敵人，製造敵人的過程，短期而言四方樹敵，的而且確會感到八面威風，但越搞敵人就越多，陷入孤立，越孤立就會越傾向做高風險政治賭博，直至一鋪清袋。<br><br>添馬男</p></body></html>