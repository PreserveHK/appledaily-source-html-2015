<html><header><meta charset="utf-8"><title>緊張要求高　易患心身症壓力上眼　金融才俊險盲</title></header><body><h1>緊張要求高　易患心身症<br>壓力上眼　金融才俊險盲</h1><p>【本報訊】都市人生活繁忙兼壓力大，若加上「緊張大師」性格、要求高、又想法較負面，一旦遇到重大轉變，或健康出問題，隨時因心理與身體問題互相影響而墮入惡性循環，甚至患上「心身症」。精神科醫生指出，常見如OL因工作壓力及心情緊張煩躁引發頻密腹瀉，求診卻找不到原因，也有金融才俊因「壓力上眼」，導致黃斑點水腫影響視力，要放長假休息減壓才康復。 <br>記者：鍾麗霞</p><p>身與心的症狀很多時難以分開，所謂「心理作用」未必正確。精神科專科醫生李德誠指出，情緒與身體感覺關係密切，「好似俾人嚇親，身體會有心跳、血湧上頭、呼吸唔順、僵硬嘅反應，心理反應就係好驚、心慌，繼而好嬲，會問點解要嚇我」。可見緊張、壓力這些在腦部的情緒反應，引致的頭痛、心口痛、心翳等不適，並不是想像出來，身體確有感覺，「有啲人身體越好，情緒就越好，有啲人就一樣影響另一樣，一齊變得越嚟越差，成為惡性循環」。<br>可以受情緒、壓力影響致病的器官很廣泛，李舉例，如頭部會出現頭痛、頭暈、脫髮、生暗瘡、耳鳴、覺得舌頭被針拮或喉嚨有異物等，胸口則常見唞氣不順、心跳快、心翳、心口痛等，胃部則有胃酸過多、胃氣脹，腸道則有腸易激致經常腹瀉或便秘，甚至尿頻及雙腿無力等，「曾經有後生女對腳忽然無力，以為自己有腦病搵好多醫生檢查，其實係受心理問題影響」。</p><p>OL易腹瀉　師奶多耳鳴</p><p>身心互相影響的症狀因人而異，更會不時改變，李指，五十多歲或以上者，多數出現血壓高症狀，「上壓可以高到一百八十度，下壓就九十度，佢哋可能係覺得頭暈就量血壓，見血壓高就好驚，擔心爆血管、中風，一日量幾次，開始好緊張，搞到兩、三晚瞓唔到，血壓就更高，係一個惡性循環」。<br>很多時患者求診多位專科醫生，但病情改善不大，輾轉才求助精神科醫生，「治療係要剪斷個惡性循環，一係從身體入手，食藥降低血壓等個病人冇咁驚，或者由心理入手，糾正病人嘅想法，叫佢唔好咁緊張，唔使量咁多次血壓，個人壓力減輕咗，血壓就會降」。若有需要也會處方鎮靜劑、血清素等藥物，改善焦慮、抑鬱等症狀。<br>他指，一般OL以緊張引致腸易激綜合症，出現腹瀉症狀較多，如籌備婚禮、與男友爭執、公司旺季工作繁重、升職等都是「高危位」；中年師奶則較多受耳鳴、頭暈困擾。生活經常很忙碌、壓力大、性格緊張、凡事要求高、做事心急等均是高危一族。<br>若拒絕承認自己的心理困擾，堅持不斷求診及接受檢查，屬較嚴重的「心身症」個案，李估計患病率約2至3%，患者不但花費大量金錢接受各式檢查與治療，並服食不必要的藥物，家人或同事也容易因不勝其煩而離棄患者，也有因壓力致胃病的患者「拖症」十多年，到退休後壓力消失，兼常做運動及服藥，但胃病已不能逆轉。</p></body></html>