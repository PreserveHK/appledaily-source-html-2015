<html><header><meta charset="utf-8"><title>進擊的新人：Taron扮特工夠討好</title></header><body><h1>進擊的新人：Taron扮特工夠討好</h1><p>英國影帝哥連費夫（Colin Firth）套新片《皇家特工：間諜密令》（Kingsman：The Secret Service），上映後口碑同票房都好理想，而且片中嘅新面孔Taron Egerton仲非常討好，令佢成為影壇新寵，又被電影雜誌《EMPIRE》舉行嘅Empire Awards，選為最佳男新人之最後五強。二十五歲嘅Taron雖然唔算好靚仔，但佢喺《皇家特工》嘅演出教觀眾另眼相看，有傳導演馬修沃恩（Matthew Vaughn）有意開拍續集，Taron當然都係男主角人選。<br>Taron由電視圈踩到大銀幕，今年開始更加係工作量大增，拍完湯哈迪（Tom Hardy）孭飛新片《Legend》後，Taron將會為傳記電影《Eddie the Eagle》擔正做主角，飾演英國著名滑雪選手Eddie Edwards，又有機會大顯身手，同片仲有曉治積曼（Hugh Jackman）㖭！<br>撰文：壇墨</p></body></html>