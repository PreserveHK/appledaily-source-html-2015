<html><header><meta charset="utf-8"><title>神隱14年變發福長毛娃娃舜出山晒舞技</title></header><body><h1>神隱14年變發福長毛<br>娃娃舜出山晒舞技</h1><p>14年前憑《娃娃愛天下》的甩骨舞和霸氣唱腔，一曲成名的「娃娃舜」黃宏舜變身網絡傳奇，之後忽然隱匿十多年消失蹤影，最近在網民的召喚下，娃娃舜不但在社交網蒲頭，昨日更在荔園現真身再開金口，重出江湖演繹首本名曲。多年沒見的他身形發福4倍，更抱起雨僑轉圈，自信滿滿，精神可嘉。</p><p>黃宏舜（娃娃舜）於2001年上無綫婦女節目《都市閒情》，參加「鬥戲連唱鬥一番」演繹林曉培歌曲《娃娃愛天下》，因娃娃舜的特別舞姿獨步天下，兼別具一格的獨特怪異唱腔，被評判之一的江華揶揄過份自信，反而因此一曲成名的黃宏舜，被網友起朵做「娃娃舜」爆紅網絡，但不久娃娃舜卻忽然消失娛樂圈，神隱14年的他最近被網民召喚下風雲再現，昨日終於現真身獻唱首本名曲。</p><p>中基鼓勵：唱好啲
</p><p>昨晚電影《猛龍特囧》在荔園舉行「香港網絡男神」選舉，成功邀請娃娃舜出山，跟雨僑合唱《娃娃愛天下》，14年沒公開蒲頭的娃娃舜十分緊張，當年的瘦骨仙，現在的身形竟發福4倍，一頭金毛長髮更添味道！<br>晚上活動開始，台上播出《猛》片男主角鄭中基的打氣短片，鄭中基昨晚因拍戲撞期未能到場，他在短片搞笑說：「娃娃唱好啲呀，唔係唱你十世！」觀眾爆笑，約晚上8時15分，娃娃舜正式隆重登場跟雨僑合唱《娃娃愛天下》，紮起了一頭長髮的娃娃舜，在台上全程喪moonwalk，雨僑看到偷笑，其間兩人埋身跳舞拖手攬腰，又抱起她轉圈，雨僑更做出踢腿動作，兩人表現合拍沒有甩漏，雖然娃娃舜高音位要雨僑帶住唱，依然有甩漏和走音，但已經引得全場拍手歡呼。<br>司儀問娃娃舜當年為何揀這首歌？他說：「覺得好聽囉，冇人唱呢首歌會跳舞，我咪試吓，當年冇搵老師練，自己排，今次出嚟好開心，多謝大家支持。」雨僑談到跟他合作的感覺：「佢好認真排，每次都早到遲走，原本佢都覺得吃力同崩潰，叫我唱晒，但我話唔得，最後大家演出非常理想。」<br>之後雨僑接受記者訪問表示跟娃娃舜綵排了個多星期，問有否看過當年他的表演？雨僑笑說：「梗係有，睇咗三十萬次，佢其實對跳舞好有研究，對唱歌冇乜信心，佢表現超水準，最初抱起我會跌落地，我哋好似老弱殘兵。佢唱功應該比以前有進步，可以做youtuber，有才華唔好埋沒。」<br></p><p>網民：樂壇有救了
</p><p>其實娃娃舜為了今次演出，預早到場綵排，他約下午5時許抵達荔園，他戴上巨口罩遮樣，夾口型綵排《娃》歌，大跳當年的甩骨蛇舞。之後，總綵排時他就除口罩唱現場。有網友讚他靚仔過劉德華，還笑言樂壇有救了，並留言叫他加油：「你娛樂咗無數香港人，呢點係無容置疑！」<br>採訪：梁繼光、溫敏芝<br>攝影：黃曉程、陳俊強</p></body></html>