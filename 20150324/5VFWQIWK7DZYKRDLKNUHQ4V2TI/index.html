<html><header><meta charset="utf-8"><title>中環在線：合興老闆好驚分子雪糕 - 李華華</title></header><body><h1>中環在線：<br>合興老闆好驚分子雪糕 - 李華華</h1><p>做餐飲業嘅人通常都緊貼潮流，鍾意試新嘢，喺內地北部經營吉野家與雪糕店冰雪皇后（Dairy Queen）嘅合興（047）大股東洪明基，偏偏唔係所有新嘢都啱，分子料理肯定唔係佢杯茶㖭。<br>洪明基噚日同傳媒食晏，有人提議冰雪皇后可以試做分子料理雪糕，點知洪明基一聽到「麻婆豆腐雪糕」呢個新穎建議，就即刻打晒冷震，似係聽到都毛管戙咁，佢隨即仲反問記者會唔會試臭豆腐雪糕？連冇咁重口味嘅腐竹糖水雪糕，佢都話：「好驚喎！」<br>合興主要經營內地吉野家連鎖店，香港吉野家唔屬於上市公司，由洪氏家族私人持有。<br>洪明基噚日少不免被問到對香港零售、餐飲市道點睇，佢笑一笑話「茶餘飯後再傾」，唔想多講。唔通前景麻麻，佢都費事講？</p></body></html>