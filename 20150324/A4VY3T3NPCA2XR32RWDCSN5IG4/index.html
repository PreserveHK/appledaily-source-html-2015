<html><header><meta charset="utf-8"><title>中環在線：志同會40周年晚宴陳智思籲減鹽減糖 - 李華華</title></header><body><h1>中環在線：志同會40周年晚宴<br>陳智思籲減鹽減糖 - 李華華</h1><p>昔日由華人銀行高層或老闆等重量級賓架組成嘅志同會，上世紀七十年代成立，取志同道合之意，據聞呢個會將於今日喺中銀太廈頂樓，舉行四十周年慶祝晚宴。<br>志同會會長不是別人，正是新近被政府委任做「降低食物中鹽和糖委員會」主席嘅陳智思，華華問佢，四十周年嘅晚宴菜式係咪一定要少糖少鹽，陳智思就笑笑口話，唔會刻意咁做，但會員中有唔少係年長同業，加上𠵱家流行食得健康，所以菜式都會以清淡為主。<br>陳智思指，志同會踏入四十周年，係一個重要里程碑，珍貴傳統要承傳，引入新動力延續發展亦同樣重要，所以呢幾年佢不斷招攬新血，又擴闊會員對象至非銀行金融界別，好似吸納信安亞洲區總裁歐陽伯權就係其中一個例子，家陣會員數目已增至接近二百。<br>志同會每隔一兩個月，就會舉辦會員大型聚會或名人專題演講，地點通常揀中銀頂樓、恒生博愛堂（因有成員任職方便訂場地），或世貿頂樓宴會廳。至於會董隔月飯敍，就隨個人喜好。</p></body></html>