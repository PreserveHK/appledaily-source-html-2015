<html><header><meta charset="utf-8"><title>甩拖後首度同場吳浩康黐實鍾舒漫博復合</title></header><body><h1>甩拖後首度同場<br>吳浩康黐實鍾舒漫博復合</h1><p>英皇昨晚於九龍灣展貿筵開六十三席，慶祝英皇電影成立十五周年，同時宣佈連串已落實計劃，包括Twins合體舉行演唱會、黃秋生及吳君如合演舞台劇《躁狂父母》及開拍新一輯《十二道鋒味》等。<br>分手後又行街斷正被傳復合的鍾舒漫（Sherman）及吳浩康（Deep）同場現身，宣傳人員刻意分開兩人見傳媒，台上大合照都各站一方，但在台下則同坐一桌兼鄰坐，又貼頭密密傾偈。Sherman受訪時說：「要講嘅之前都講咗，冇變，情侶關係斷一斷，需要時間休息。將來嘅事冇人知，𠵱家想專心工作，Deep都係咁諗。（怕唔怕冇人追求？）唔怕，唔係讀書時代細路仔心態，一定要拍拖。」<br></p><p>Deep乘機表白</p><p>Deep則表示多謝大家關心，問他是否箍煲成功？他說：「大家見面有溝通，我只可以講，我確實對佢做咗好大傷害嘅事，要畀時間佢消化。」與「其他人」關係是否處理好？他乘機向Sherman發表愛的宣言：「嚟緊人生日子只會得一段關係。」<br>容祖兒昨晚以超低胸裝現身，她笑言：「尊重場合就梗係要騷吓個iPad啦！」有雜誌報道祖兒是四億樓王，有十二個物業，而且很多都是一次過付款，祖兒即說：「邊有咁叻！（係咪有十二個物業？）咁佢講嘅嘢，有啲係有佢嘅根據，總之我投資心得係有個好媽咪。」<br></p><p>另外，去年撐佔中被內地封殺的杜汶澤，一直有傳不獲英皇續約，昨日他表示去年已續約：「上年最敏感時期已經續約。（暫時只做監製？）睇吓乜嘢戲，演黑社會梗係搵我啦！」他又大讚老闆楊受成對整個電影界都很支持。<br>英皇昨日下午亦有參與會展舉行的「影視娛樂博覽」，公佈十五部新片資料，大部份參與演員及導演均有出席，已離巢的張家輝以神秘嘉賓現身，並與楊受成齊齊打手印，承諾會合作拍戲。另外，張學友、林嘉欣相隔十三年再合作拍電影《暗色天堂》，電影以揭示社會病態及人性陰暗面為題材，是林嘉欣老公袁劍偉首次執導作品。<br>採訪：馬建華、溫敏芝<br>攝影：陳志嵐</p></body></html>