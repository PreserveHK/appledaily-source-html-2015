<html><header><meta charset="utf-8"><title>樂香園：名錶減價的先兆 - 海迪</title></header><body><h1>樂香園：名錶減價的先兆 - 海迪</h1><p>一年一度鐘錶界的盛事、瑞士Baselworld展覽上星期開幕。面對市況疲弱、瑞郎「脫鈎」，今年各品牌的出錶策略似乎相當保守。有業內人士話，睇晒整本catalogue，佢只能得出一個結論：就係平。如果以去年同級款式逐隻比對，今年大部份新錶款定價都甚為相宜，反映廠商對前景依然審慎。<br>自一月初瑞郎突然「脫鈎」、一夜之間兌歐元升值20%後，兩個多月來瑞郎走勢逐步回順。正如海迪年初撰文所言，瑞郎兌歐元今年可以看升（因歐元實在「弱過藥煲」），但兌港元的話，就未必咁易睇，皆因港元會跟隨美元走強。事實上，自「脫鈎」事件發生後，瑞郎兌港元至今已回落了21%，跌返去未「脫鈎」前水位。過去一年計，累計跌幅亦有10%。由於早年食正內地客條水，瑞士名錶幾乎每半年加一次價；𠵱家港元轉勢，一街都係貨，你話仲頂得幾耐？<br>有本港分銷商透露，近月某瑞士最大錶廠畀佢地的訊息係：一，呢段時間唔會再派人「放蛇」check佢哋有無跟足定價賣錶，意味變相放鬆折扣限制，任你減價；二，上半年盡量去晒啲存貨。這反映了甚麼？如果瑞士錶現在香港立即大規模減價，分銷商坐住批貴貨，以整條街有近百億貨底的規模，相信有人會即時「頂唔順」蝕死。所以要盡快清貨，先可以「重新來過」。<br>如果有朋友想買錶，海迪會建議佢，等吓先。<br><br>海迪</p></body></html>