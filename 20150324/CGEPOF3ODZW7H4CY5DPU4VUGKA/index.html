<html><header><meta charset="utf-8"><title>智取大市：給樓奴的一個忠告 - 晉佳</title></header><body><h1>智取大市：<br>給樓奴的一個忠告 - 晉佳</h1><p>當中原城市領先指數等緊爬上去140、150之際，香港樓市已經唔係一個市場，而係變成一種宗教。無論你有冇一個護士做老婆都好，你信，就上車，決咗志，就要信足三十年。下場可能係被下一個大跌浪淹沒，今勻仲要衰到喺個海度被SSD、DSD、乜D物D綁手綁腳，想搶番個水泡都唔得。至於身為教主嘅政府同埋地產發展商，搶咗你應該擁有嘅「居住權」之後，當然喺岸邊印印腳。唔通……真係來生不做香港人？去到呢個moment，唔一定學齊昕咁樣，吓吓要爆seed先能夠出走，而係嘗試轉去另一個戰場，股市，始終係一個選擇，係一個機會。</p><p>入場先輸一兩成</p><p>相比樓市，股票市場最大嘅缺點，就係對手比較強，股票市場係一個100%玩家主動落場廝殺嘅戰場，落得場的，絕大部份係覺得自己有慧根嘅人，質素都唔同啲。至於樓市，起碼70%參與者係因為冇樓住而被迫落場，你最多面對住30%為賺錢而買樓嘅強悍對手，喺一般情況下，炒樓的確易過炒股。<br>而家樓價相比股價的確出現頗高溢價，若以地產股嘅股價相對每股資產淨值去做標準，目前折讓幅度大約30%左右，即係話股價平過樓價30%左右，所以，大價股嘅價格下跌風險的確係比樓價為低。<br>與此同時，香港樓市有個搞亂規矩嘅莊家，他的名字叫做政府，買樓賣樓而家一入場先輸一兩成，值博率自然大減。要喺股票市場賺錢，都要講方法吧，但方法呢家嘢因人而異，恕晉佳唔花口水，晉佳想講的，炒股最重要係有野心、有決心同夠貪心。以晉佳經驗，冇冒險精神、冇決心、只講求安穩嘅人，注定要喺股市跌錢。<br>點解？以晉佳嘅認知，通常一個目標年賺20%嘅投資者，最終都賺唔夠呢20%，晉佳亦從來未聽過一個炒股票目標年賺一成嘅人，最終唔係輸錢收場。<br>晉佳給予各位進入股市嘅讀者一個忠告，若你係想年賺20%，唔該你先提升自己能力，去到有年賺50%嘅能力先講；若你係想年賺50%，閣下就要將自己炒股賺錢能力，提升到年回報100%。如果你要發達，就當每次達標過後，再不停提升自己嘅能力，去賺更多回報。如果你能夠實踐到呢一步，恭喜你，你點需要做樓奴，上車買樓對你嚟講，點會有難度？投資嘅嘢係講前景，喺未來嘅日子，與其喺高位被迫利用高槓桿喺樓市接貨，仲要短線一沽就輸，不如發奮喺股票市場賺錢好過。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>