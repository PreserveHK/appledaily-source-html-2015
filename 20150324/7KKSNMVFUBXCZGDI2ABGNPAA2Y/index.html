<html><header><meta charset="utf-8"><title>女神tea time：買Pandora是港女？ - Fifi</title></header><body><h1>女神tea time：<br>買Pandora是港女？ - Fifi</h1><p>先旨聲明，菲菲一粒Pandora珠都冇擁有過，亦冇為品牌嘅任何設計心動。眼見近年好多人將所有買或想要Pandora嘅女仔，標籤做港女，實在想講兩句。<br>好多人第一個質疑係，咁樣一粒爛鬼珠何德何能值幾嚿水？當然係唔值，正如公司年報講，毛利高達七成！如果吓吓講理性消費，世上所有品牌嘅產品都唔值，因為價錢計埋你擁有唔到嘅廣告、營銷成本。至於Pandora，佢係sell緊你人人都可以擁有一條獨一無異得來又有牌子嘅手鏈。擺明係marketing嘢，咁Puzzle and Dragons都係marketing啦，咁大家仲樂此不疲去抽卡，仲要畀錢去抽？本質上根本同Pandora無異。<br>男人會話，花園街都買到啦，價錢一折。如果係咁，着李寧、特步波鞋都平一截，咁何解大家咁堅持着adidas同Nike？根本每個人多少都有虛榮心。咁在販賣虛榮嘅品牌入面，Pandora嘅珠，由最平199元到7,999元都有。講真同其他品牌比，Pandora入場費算係相對低。如果買Pandora係港女，咁喺Chanel門口排隊買減價手袋嘅人，係咪被冠上極品港女之名？<br>講咁多，都係唔想大家單為一個牌子就標籤一個人。就算一個女仔肯同你捱麥記，日日食塊包死慳死抵，只為追求「結婚要買樓」呢句唔知邊個定落嘅人生格言，其實咪又係港女一個。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>