<html><header><meta charset="utf-8"><title>賽後有古講：兩大神龍齊出醜 - 青蛙仔</title></header><body><h1>賽後有古講：<br>兩大神龍齊出醜 - 青蛙仔</h1><p>車路士的泰拔高圖爾斯及拜仁慕尼黑的紐亞乃當今球壇其中兩位最出色的門將，但周日兩人齊出醜。高圖爾斯禁區扭失波被對手射入，幸好將功補過屢救險球，協助車仔於英超作客小勝侯城3:2；紐亞則「牛油手」，連累拜仁於德甲主場爆大冷負慕遜加柏0:2，爆出十四倍大冷W。<br>車仔憑夏薩特及迪亞高哥斯達（及後因傷退出西班牙國家隊）入波，僅九分鐘就領先侯城2:0；侯城未有放棄，先於二十六分鐘由艾穆罕默迪追成1:2，然後兩分鐘後由艾保靴南迪斯把握高圖爾斯禁區內扭失波射入扳成2:2。之後高圖爾斯連環救出侯城三次施射，總算將功補過；戰至七十七分鐘，後備入替的雷米入致勝球，最終助車仔贏3:2。賽後，夏薩特在面書跟高圖爾斯開玩笑，嘲笑對方是否想學他一樣扭波。<br>同日拜仁門將紐亞亦嚴重犯錯，於三十分鐘明明可接實慕遜加柏前鋒拉菲爾基達奴的射門，但卻「牛油手」讓皮球從手腳之間漏入（小圖）；去到七十七分鐘，他判決錯誤落地慢，結果又被拉菲爾基達奴入波，令拜仁主場輸0:2，並且今季首次於安聯輸波。但拜仁教練哥迪奧拿賽後卻為紐亞護航：「我們輸波不是因為紐亞犯錯，乃是因為在進攻方面出現問題。」文：青蛙仔</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>