<html><header><meta charset="utf-8"><title>中環在線：賭王捐錢賀四太牛一 - 李華華</title></header><body><h1>中環在線：<br>賭王捐錢賀四太牛一 - 李華華</h1><p>「賭王」何鴻燊捐錢不忘𠱁一𠱁「四太」梁安琪。賭王早前決定捐款八千萬元畀香港大學專業進修學院保良局社區書院，四太係保良局主席，咁啱噚日又係四太嘅五十四歲生日，賭王與四太一齊出席書院嘅命名儀式，擺到明係為四太牛一錦上添花喇。<br>賭王越來越少公開露面，佢噚日喺杏色外套入面着一件紅色冷衫，再戴上桃紅色手套，睇落相當醒神，面色亦唔錯。<br>唔計四太係保良局主席，香港大學係賭王嘅母校，賭王今次捐款其實亦十分啱數。呢筆捐款將有助書院提升教學質素，校董會已經成立小組專責探討四年制課程嘅全面發展。有趣嘅係，呢間書院嘅名本身已經水蛇春咁長，賭王捐錢後，書院命名為「香港大學專業進修學院保良局何鴻燊社區書院」，足足有二十個字。</p></body></html>