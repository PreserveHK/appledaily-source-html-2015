<html><header><meta charset="utf-8"><title>牛雜妹灑淚　誓搵錢養父</title></header><body><h1>牛雜妹灑淚　誓搵錢養父</h1><p>現年22歲的「牛雜妹」李美琪（Monnie）失落港姐入圍資格，卻因一篇網絡日誌，表示以爸爸賣牛雜養家而自豪，感動人心。她日前在尖沙嘴接受本報專訪，她直認是小康之家，屋企有樓，但仍希望以一己之力送層樓給爸爸，她說：「好想買間有會所泳池嘅樓畀爹哋，好想搵大錢養屋企，就算未買到樓，都希望老竇唔使再因為要請多個人，每月使多萬幾蚊而覺得肉赤，手腳淥到損晒、發燒都要自己做，我好想自己有能力，唔想佢唔舒服都……」牛雜妹此時忍不住落淚，哽咽續說：「我覺得自己好冇用，搵咁少錢，佢成日都話等埋我出身就可以冇咁辛苦。」</p><p>曾抑鬱狂喊</p><p>Monnie曾在英國讀書，但又不想家人花錢供自己出國，寧願做兼職半工讀，她說：「嗰邊讀書，較有錢嘅人鍾意clubbing，揸靚車周末去玩，好多人覺得有張證書好重要，但我份人較硬頸，唔覺得有百幾萬讀3年有乜得着，最後讀咗1年就返香港。」回港後又讀過大學，但眼見學生走堂情況嚴重，令她最終退學，一時間令她好迷失，她說：「有段時間狂食甜品，又會無啦啦自己喺度喊，覺得對唔住家人，係有啲抑鬱，但冇睇醫生，只有家姐知道不停鼓勵我，好多謝佢。」</p><p>齊昕已賠錢</p><p>如今Monnie已重新出發，繼與張建聲拍愛情短劇後，昨日再在荃灣為劉俊輝執導的《男極探射燈》試鏡，並與女主角楊子瑤圍讀試戲。據悉Monnie的角色是飾演一名了解性工作者的社工，屬第二女主角，她說：「未知接唔接，要返去研究劇本先，只係唔想第一部自己真正嘅電影貿然做決定，會同家人商量。」問會簽邊間公司？她說：「都想快啲落實，自己都負荷唔到咁多客人。」而劉俊輝透露梁齊昕上月已為辭演賠錢，不會再追究事件。<br>採訪：嵐山、張俊銘<br><br>化妝：Cat Yeong of Gingko makeup<br>服裝：UNNI of 314<br>場地：泰斗Thai Master</p></body></html>