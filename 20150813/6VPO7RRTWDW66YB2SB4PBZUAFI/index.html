<html><header><meta charset="utf-8"><title>拍外景結怨　記招爆衝突謝賢怒摑曾江　打甩胡楓眼鏡</title></header><body><h1>拍外景結怨　記招爆衝突<br>謝賢怒摑曾江　打甩胡楓眼鏡</h1><p>剛踏入79歲的謝賢老馬有火，昨日在《4個小生去旅行》記招上向積怨甚深的曾江開拖，將自己的口頭禪「一巴打你埋牆」施展在曾江身上，打到80歲的曾江頭都側埋，助聽器都被摑甩了，兩人中間的胡楓亦無辜遭殃，半邊眼鏡飛甩，事後謝賢接受本報電話訪問，餘怒未消爆粗狂X曾江，X足七次！</p><p>謝賢（四哥）、曾江、胡楓（修哥）和Joe Junior早前到莫斯科、聖彼得堡等拍無綫節目《4個小生去旅行》，之前已傳四哥和曾江積怨半世紀，昨日四人到將軍澳出席記招，其間四哥黑晒面，力數曾江三宗罪，狂插行程中有人又跛又廢，由頭到尾坐輪椅扮嘢；流鼻血4粒鐘論匪夷所思；前日錄音時，曾江行來行去造成騷擾，講到扯火的四哥突然彈起身，將口頭禪「一巴打你埋牆」用在曾江身上，不但打到曾江的頭側埋一邊，甚至連助聽器都摑甩，在兩人中間的修哥出手擋，結果無辜地中招飛甩半邊眼鏡。</p><p>「坐輪椅坐到收工」</p><p>之後四哥指住曾江邊鬧邊走，他接受本報電話訪問，仍餘怒未消爆粗足足七次X曾江：「打佢好出奇咩？」他解釋出手原因：「拍攝時佢又話流鼻血又痛風又呢又路，但鼻血印晒人哋酒店張被度，我X你老味，有冇搞錯，失禮死人！第二日開工，佢叫無綫畀輪椅佢坐，結果坐到收工嗰日，X你老味，有時我推佢，有時Joe Junior推，阿修冇推過，佢挑通眼眉，X你老味，我喺嗰度一啲脾氣冇發。」<br>直至前日看到曾江流鼻血4粒鐘的報道，四哥繼續狂插：「X佢老味，4個鐘死咗啦，講咁大鑊想人同情你？X你老味，噚日錄音，你知我兩年幾冇配音，而且我錄音好渣，你估佢喺側邊講乜：『X！我諗住今日早啲返屋企㖭。』我忍住，講完佢老味企喺身，喺我哋後面行嚟行去，佢老味，我諗住錄完呢句企喺身打佢，咬實牙根錄埋，因為嗰度係無綫地方，咁我走先，佢仲厚面皮到：『四哥，車埋我！』我車佢老母，我話唔X車，X你老味，結果我車Joe Junior，哈哈哈。」</p><p>頂住道氣預咗開拖</p><p>四哥坦言前晚返家後頂住道氣失眠，諗定在昨日記招上落曾江面：「我預備兜心口打佢，阿修喺中間攔住我，我打佢一巴就算，我真係頂佢唔順，呢條友我識佢幾十年，喺台灣我哋成班人排擠佢。」問擔心曾江追究？他說：「歡迎佢追究。」四哥離開記者會後，去了中環四季酒店，約6時許離去。<br>至於曾江被摑後說：「我唔知佢乜嘢事，我哋成日都窒呢個窒嗰個。」他強調沒有詐病，自己有醫生紙證明，事後他在電話說：「佢衝動 <br>啫，冇打到我。」會否控告四哥？曾江說：「冇咁嘅事，大家朋友，老友到冇得老友。」對有網友質疑他們與無綫夾宣傳？曾江否認：「梗唔係啦，點會呀。」拍攝期間發生不快？他說：「好開心喎，佢份人係咁，我冇怪佢。」至於無辜遭殃被打甩眼鏡的修哥，笑言沒有嬲四哥：「打到我唔緊要，千祈唔好打親我眼鏡。」兩人是否有多年心結？他說：「呢樣我唔知。」<br>採訪：皓騫、戴彩煥<br>攝影：吳耀輝</p></body></html>