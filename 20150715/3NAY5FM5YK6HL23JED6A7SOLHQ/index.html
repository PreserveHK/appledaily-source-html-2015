<html><header><meta charset="utf-8"><title>馮仁昭四圍超：400萬新林寶落地城城踩油　直衝老銅 - 馮仁昭</title></header><body><h1>馮仁昭四圍超：400萬新林寶落地<br>城城踩油　直衝老銅 - 馮仁昭</h1><p>郭富城「新城嫂」曝光喇！不過fans們唔使擔心，講緊嘅係佢啱啱落地嘅林寶堅尼啫！<br>城城呢架新款細牛Huracán LP610-4認真唔簡單，除咗車價超過400萬，速度同樣驚人，由0至100km/h加速都只需3.2秒，啱晒鍾意速度嘅車主，不過喺香港有冇機會發揮所長，就真係買嗰個先知喇！</p><p>「舊愛」打入冷宮</p><p>前晚大約10點，城城一身便服，頭都冇gel就揸住新寵、炭灰色嘅「新城嫂」由跑馬地駛去銅鑼灣，每當遇上直路，城城都會踩大油門，畀架車衝吓，不過始終人多車多、燈位又多，「新城嫂」冇乜發揮機會，之後城城將車小心翼翼泊咗喺利園停車場，離開前仲多次回頭望，真係見少一秒都空虛。<br>其實，城城上年年尾已經買咗架700幾萬、有「牛中之王」之稱嘅林寶堅尼Aventador LP700-4 Roadster，城城仲用自己個英文名「AARON」做車牌，再配廠商為佢特製嘅墨綠色「Aaron tone」。而「新城嫂」嘅車牌，就用咗本來放喺紅色法拉利嘅「SKY」，咁究竟係紅色法拉利俾城城打入冷宮，定係城城將佢架「KING」，即「新城嫂」嘅上一代款換走咗呢？<br>撰文：馮仁昭</p></body></html>