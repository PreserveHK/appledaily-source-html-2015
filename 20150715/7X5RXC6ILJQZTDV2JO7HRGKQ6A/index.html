<html><header><meta charset="utf-8"><title>顛覆科技 - 左丁山</title></header><body><h1>顛覆科技 - 左丁山</h1><p>昨日講及電腦賓架M在校友會講Fin Tech，引起一眾校友極大興趣，大家問佢既然香港與紐約倫敦並稱國際三大金融中心，在金融科技方面，香港佔有乜嘢地位？賓架M話：「好慚愧，香港大大落後，倫敦穩居世界第一，在人才深度及科技寬度方面，無其他城市可與倫敦相比，Fin Tech市場估計價值100億美元，香港所佔份額，以比例計，係低單位數字，有排追。」<br>香港落後在邊一方面？瓣瓣齊，人才唔夠、資金唔夠，規條太緊……對左丁山呢一類市場派人士嚟講，所謂人才資金唔夠，多與監管太嚴有關。八達通壟斷交通、移動支付系統，係一個大障礙，但VISA與萬事達咭已與銀行合作開發智能電話（Android），作為支付工具，相信八達通遲早要被逼讓出部份市場。其實香港金管局成立以來，為咗嚴控金融穩定，幾怕新科技「顛覆」（disrupt）現行制度，不想脫離現行安全域（comfort zone），對新金融科技在金融機構之使用，從嚴審核，把關似鐵龍門，例如八達通至今不可含價值超過一千元。反而內地有後行者優勢，冇八達通技術包袱，一下子就向前躍進，在Fin Tech方面創新快過香港。我地問金管局是否重於防弊，多於興利？賓架M即刻話不予置評，講過第二樣。<br>賓架M話在中大學電腦時還是FORTRAN與COBOL世界，到電腦主打punch card，現在諗起，如在石器時代，畢業後進入商界工作不久，見到蘋果桌上電腦出現，從此電腦工業受到顛覆，連IBM都幾乎敗亡，世界不再一樣，其後又有九十年代初微軟視窗，九十年代末之互聯網狂潮，Google橫空誕生，又衍生咗YouTube、Facebook，蘋果在沒落再又彈起，推出iPhone，顛覆整個手機工業，將Nokia等趕出市場，同時又有Android出現與蘋果iOS競爭。佢話在Fin Tech方面，銀行鍾意Android嘅開放系統，因為iPhone有Apple Pay，想砌低銀行，係一個封閉系統。電腦、互聯網係經常產生「顛覆」科技公司嘅搖藍，例如Uber就顛覆全球的士行業。有一位年青意大利人來自拖連奴，出身快意車廠，年紀在30歲以下，走咗嚟香港設立OSVehicle，意圖顛覆整個汽車工業、賣汽車零件讓車主自己砌車，如到鴨寮街買電腦零件砌一架特別電腦一樣。上網Google：OSVehicle就知道情況。想搞新科技，唔駛等埋創科局！</p></body></html>