<html><header><meta charset="utf-8"><title>中環迷你裙：給小加上的一課 - Samantha</title></header><body><h1>中環迷你裙：給小加上的一課 - Samantha</h1><p>習總需要算命師傅批吓流年運程，為何頭頭碰着黑，今年最少發生了兩宗黑天鵝事件，第一，建制派曲線大比數反對政改事件，養住豬一般的隊友；惟大陸的隊友高層也不見得高明，本土製A股黑天鵝誕生了！阿爺要救火，總理你拎住士巴拿有鬼用咩，4周跌近1,800點是慘痛教訓。<br>上周99%大面積下跌，馬後炮也要說句，幾周前已具備黑天鵝條件：一，大陸四大經濟報以至本港報章一致唱好；第二，官報牛爆「4000點是牛市開端」；第三，好耐冇見的姨媽姑姐出來問冧把，Sam對此是有防範，只是沒想到牛市如此短命而已。<br>以上嘅嘢，你睇到，我睇到，只係熱戀時將隻瀕死的牛當係寶。今次中港股市墜機，有股壇老手一鋪清袋，有私募爆埋倉，還有幾多人有信心東山再起呢？對上一次牛市是7年前，人生有幾多個7年？<br>本港最值得慶賀的是，中證監發茅救市嚇窒晒班外資，而本港國際金融中心的地位仲可以守到，更為港交所總裁李小加上了一課，A股今次冧市，見證升跌停板沒降低恐慌，A股那邊，幾萬個牌有排沽，沽極都沽唔到，最終焗捱多幾個跌停才沽到貨的慘況，升跌停板，一點都不好玩！<br><br>Samantha<br>本欄逢周三、五刊出<br> https://www.facebook.com/stocksamantha </p></body></html>