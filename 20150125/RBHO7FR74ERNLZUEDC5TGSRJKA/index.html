<html><header><meta charset="utf-8"><title>木村捲入鬥爭被富士台放逐</title></header><body><h1>木村捲入鬥爭被富士台放逐</h1><p>【村姑大娛塘】旗下擁有SMAP、嵐等多隊日本當紅偶像組合嘅尊尼事務所，最近鬧出派系鬥爭風波。社長Johnny喜多川個親家姐Mary以副社長嘅身份，宣佈下任社長係由佢個女藤島Julie景子接任。直頭想逼走捧紅SMAP、山下智久等嘅女高層飯島三智。Mary仲大鬧如果飯島唔順超，就帶埋SMAP滾蛋，霸道到爆。<br>所謂寧可得罪小人莫得罪女人，得勢嘅Julie被報章《東京SPORTS》爆料，話佢立即耍手段，向同SMAP長期合作嘅富士台埋手，唔俾佢哋再同SMAP合作。最慘嘅係木村拓哉，佢同富士炮製過《悠長假期》、《戀愛世紀》、《律政英雄》等經典，但𠵱家佢隨時冇得再同富士拍劇，就連長壽節目《SMAP X SMAP》都可能會摺，坐慣天王椅嘅木村分分鐘反凳，唔單止坐，企都冇碇企，網民大鬧Julie無情。<br>另外，Julie屬下嘅組合KAT-TUN，前晚原定喺節目《Music Station》演唱新單曲《Dead or Alive》，但由於發生伊斯蘭國挾持日本人質事件，為免敏感，佢哋要唱其他歌，冇得為新曲宣傳。竟然俾人話佢哋跟住Julie冇運行！<br>撰文：李村姑</p><p>【LIVE】渣馬直擊<br> http://bit.ly/nextmedialive  </p></body></html>