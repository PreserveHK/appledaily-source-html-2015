<html><header><meta charset="utf-8"><title>低油價摧毀氣候政策 - 左丁山</title></header><body><h1>低油價摧毀氣候政策 - 左丁山</h1><p>美國研究機構發表報告，指2014年係自有全球氣溫紀錄以來，全球平均氣溫最熱嘅一年，約14.69度，氣溫未夠15度，我地香港人已經覺得凍，但北方人（北美洲、北歐、中國東北）就會覺得溫暖，南極北極更加係熱，除咗熱之外，2014年各地暴雨、旱災、低溫、高溫、凍死、熱死，極端氣溫同時湧現，先至令人擔心，全球氣候變化（climate change）係口頭禪，講全球暖化（global warming）已經out out地。<br>科學家、環保團體過往應付氣候變化嘅標準招式係呼籲全球少用石化燃料如焦煤、石油，減少排放，改用再生能源如風、電、太陽能、廢物再循環生電，過去十幾年，全世界政治正確人士都係咁講，實際層面上，就改用電力汽車，用天然氣代替焦煤發電。於是乎，一啲新能源概念股票廣受睇好，升多過跌，點知世界事物會有突變嘅，美國大量使用新技術鑽探頁岩氣之後，美國可以成為能源出口國，令世界能源供求結構大變，油價在2014年中開始下跌，一跌不能止，最近油價已跌穿50美元一桶，OPEC主席沙地阿拉伯話過油價跌到42美元一桶不足惜，可以壓制美國開採成本比較高嘅頁岩氣，前幾日又到伊朗發脾氣，話油價跌到25美元一桶，伊朗亦頂得順，產油大國擺明要用低油價同美國決戰，一於要頂死美國頁岩氣工業。如此一來，大有計較，美國2014年12月份CPI增長0.8%，係全年最低通脹，再跌就有通縮風險，面對低油價拖低通脹嘅局面，聯儲局仲有乜理由加息呢？耶倫強烈暗示今年六月加息，可能又要推遲嘞，2015年全世界都會減息，唔相信美國會獨自加息。油價繼續低迷嘅話，亦令全球各國嘅氣候政策受到挑戰，因為相對之下，新能源價格比石油昂貴得多，用電動車比用汽油車更不化算，用石油發電平過風力發電，咁樣就將科學家與環保團體嘅應對氣候變化藥方完全失效，除非國家大力津貼新能源，優惠電動汽車，不過正值好多國家不景之際，錢從何來呀？油價大跌，本是好事，點知副作用係完全消除氣候變化嘅政策，都幾令西方國家領導人頭痛。科學家可以預測氣候變化，但無預測到油價大跌，控制氣候變化嘅理想，轉眼成空。</p></body></html>