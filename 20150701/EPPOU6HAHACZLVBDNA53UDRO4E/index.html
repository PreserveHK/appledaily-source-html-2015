<html><header><meta charset="utf-8"><title>馮仁昭四圍超：栢芝湊仔遊山頂嗒雪糕 - 馮仁昭</title></header><body><h1>馮仁昭四圍超：<br>栢芝湊仔遊山頂嗒雪糕 - 馮仁昭</h1><p>張栢芝為咗畀大仔謝振軒（Lucas）同細仔謝振南（Quintus）有一個安穩嘅讀書環境，安排咗佢兩個喺新加坡讀書，而新加坡5月尾就開始放暑假，所以栢芝即刻帶兩個寶貝仔返嚟香港輕鬆下。最近喺香港到處都可以見到佢哋三母子嘅行蹤，繼去咗海洋公園同深灣遊艇會之後，最近又俾人發現栢芝再帶兩個囝囝出沒。</p><p>開心任影</p><p>栢芝最近帶咗7歲嘅Lucas同5歲嘅Quintus去咗山頂玩，大熱天時栢芝任影唔嬲。相入面見栢芝全程一副慈母樣，束起一條馬尾，戴住一副太陽眼鏡，拖住Lucas搭住Quintus四圍行，佢仲好似導遊咁邊行邊講解。兩個仔行到成身濕晒，見到有雪糕賣，栢芝就即刻同兩個仔去買雪糕解暑，呢一刻鏡頭後嘅網民全程直擊，鏡頭不停閃，而呢啲溫馨親子照隨即喺網上流傳，識做嘅網民仲大讚Lucas同Quintus越大越靚仔，深得父母嘅遺傳。<br>撰文：馮仁昭</p><p>七一大遊行：<br> http://71.appledaily.com  </p></body></html>