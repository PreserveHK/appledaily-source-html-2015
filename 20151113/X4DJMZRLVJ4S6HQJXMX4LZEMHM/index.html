<html><header><meta charset="utf-8"><title>【反智動物】心悒 - 柳俊江</title></header><body><h1>【反智動物】心悒 - 柳俊江</h1><p>先旨聲明，這篇文章不講道理，不講邏輯，純粹發洩，不喜勿看。<br>董建華心悒，自己住三千幾呎，現在知道有人用三幾百萬買一百幾十呎單位居住：「香港人住屋冇尊嚴。」<br>當年盲頭烏蠅強推八萬五，撞着金融風暴，幾多香港人負資產，佢冇話心悒。<br>不顧反對，強推設計粗疏的強積金，香港人集體虧蝕多年，養老不保，佢冇話心悒。<br>第一代去殖化的走火入魔，強推母語教學，令一代人的教育受損，佢冇話心悒。<br>解散兩個市政局，往後地區行政混亂，民意制度受損，佢冇話心悒。<br>力推領匯計劃，無數小商戶被逼走，基層被迫買貴嘢，佢冇話心悒。<br>忽發奇想搞個高官問責制，然後演變成有高官，沒有問責，政府制度盡失民心，佢又冇話心悒。<br>開人大釋法先河，率先破壞香港法治，佢冇話心悒。<br>五十萬人上街，不惜汗流浹背控訴，佢都冇話心悒。<br>董建華當了八年特首，又當了十年中央領導。這十八年之間，令我懷疑越有能力剝奪香港人尊嚴的黑手，越能受中央器重？如果未來有一部香港史，要學生理解為何1997年標誌香港由盛轉衰，直至2015年還是妖孽當道，怨聲載道，我們就必須將這段時期喚作「建華之亂」。<br>為甚麼到了現在，還有這麼多達官貴人團團圍住「團結香港基金」？大家都見到，梁振英之輩無德、無能、無恥，尚可靠董建華背後的中央力量官至特首。利字當頭，菩薩都想埋堆，更何況香港滿街貪嗔癡假和尚？到現在還將自己當造王者，實在把狐假虎威發揮至淋漓盡致，厚顏無恥。<br>我想，如果董先生出來呼籲香港人講一個廣東話單字，他的號召力絕對會比張敬軒強一萬倍。若董生願意接受全港振臂一呼，或能稍為舒解我的「心悒」。</p><p>柳俊江</p><p>前新聞記者，動物NGO工作者。現為自由傳媒人兼「另類生態學家」，透視傳媒生態、動物生態、社會生態。《反智動物》討論最高智商靈長類動物之種種反智行為。</p><p>編輯：黃仲兒<br>美術：利英豪</p></body></html>