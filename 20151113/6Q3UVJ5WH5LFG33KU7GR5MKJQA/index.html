<html><header><meta charset="utf-8"><title>一周三件：IGG憧憬無限 - 錢雋</title></header><body><h1>一周三件：IGG憧憬無限 - 錢雋</h1><p>IGG（799）淨現金高達14億（港元．下同），現金牛本身已經係賣點，但呢個point可以唔理。仲吸引係，呢期富貴開發商巨額併購，IGG得45億元市值，俾大哥大贒中，或自己搞分拆，增值係肥過肥仔水！<br>上周Activision Blizzard宣佈以460億元，收購遊戲Candy Crush開發商King Digital Entertainment。呢個天文數額，係IGG市值嘅10倍！據統計，IGG主打遊戲「城堡爭霸」，喺Google Play平台，位列14個國家同地區前五位、又42個國家同地區前十位。城堡爭霸一樣巴閉，IGG同樣有俾大孖沙睇中潛質。</p><p>煲通訊軟件搵真銀</p><p>又IGG煲緊即時通訊軟件LINK，按上年尾報載，當LINK用戶人數去到500萬後，會引進第三方遊戲，開始搵真銀。又當用戶上到1億以上時，唔排除分拆。以呢個用戶target，參考當時行家對應估值，成條LINK至少值78億元，數額亦係IGG市值嘅1.7倍。<br>又除咗一班管理層大股東，IGG股東當中仲包括IDG-Accel China Growth Fund同星洲大孖沙淡馬錫，分別揸咗IGG 13.65%同8.55%，比重唔係細，對IGG有期待。<br>唔扯咁遠，場內專業評估IGG今、明兩年EPS 0.36元同0.47元，IGG現價3.24元，潛近上市以嚟海底價，明年6.9倍預測PE，上邊Activision講緊21倍，又行家網龍（777）69倍、雲遊（484）19倍、亞洲區行家平均13倍PE，IGG呢個PE，應該係區內數一數二至抵搞。<br>煲IGG，博其中一瓣發生，身價斷倍翻，買硬數據，IGG翻半番到4.9元，預測PE仲係得10倍。<br><br>錢雋<br>細價股專家<br>本欄逢周一、三、五刊出</p></body></html>