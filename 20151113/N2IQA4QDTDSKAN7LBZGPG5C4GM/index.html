<html><header><meta charset="utf-8"><title>隔牆有耳：星光大道遷星光花園　手印豎起晒 - 李八方</title></header><body><h1>隔牆有耳：<br>星光大道遷星光花園　手印豎起晒 - 李八方</h1><p>尖沙嘴星光大道擴建計劃繼續開展工程，政府同欽點嘅新世界集團懶理爭議，上月初開始封閉星光大道，為期3年。為免遊客摸門釘，新世界喺尖東海濱花園平台設「星光花園」，將李小龍、梅艷芳、麥兜同香港電影金像獎女神嘅銅像、明星手印搬晒過去。</p><p>花園喺嚟緊星期日正式開放予公眾，噚日八方有幸參觀，多唔多嘢睇就見仁見智，好似一幅長63米嘅壁畫，將17套經典港產電影場景重現，有《新不了情》、《金枝玉葉》等，大家去到可自拍吓。而明星手印則全部重新倒模兼「豎起」晒，等大家唔使好似以前咁，「辛苦」踎喺地下同手印合照。<br>不過有遊客話，要問裝修工人先知花園喺邊，有啲就自己盲舂舂先去到。八方試過由文化中心星光大道行去星光花園，雖然沿路有指示牌，但行吓搵吓都用咗15分鐘。</p></body></html>