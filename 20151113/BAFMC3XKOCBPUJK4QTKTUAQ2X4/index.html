<html><header><meta charset="utf-8"><title>中環在線：國泰空姐唱出好聲音混血兒唱《愛是永恒》封歌后 - 李華華</title></header><body><h1>中環在線：國泰空姐唱出好聲音<br>混血兒唱《愛是永恒》封歌后 - 李華華</h1><p>國泰航空（293）有靚空姐之外，原來仲有靚聲歌后。話說國泰每年都會舉辦員工歌唱比賽，今年去到第20屆，奪冠嘅國泰機艙事務長Mariam Razviz雖然係混血兒，但唱國語同廣東歌都好掂，仲有些少杜麗莎feel㖭呀。<br>國泰下星期專登為Mariam搞咗個傳媒聚會，佢仲打算即席獻唱兩首歌。華華好奇走去YouTube睇吓佢係咪真係咁唱得，睇番佢今年9月參加國泰歌唱比賽，佢外表鬼鬼哋，竟然唔係唱英文歌，而係唱張學友嘅《愛是永恒》，仲有台灣歌手黃小琥嘅《沒那麼簡單》，佢聲音雄渾，字正腔圓，仲好有台風，難怪輕易奪冠。<br>任職國泰機艙事務長嘅Mariam，係香港出世嘅混血兒，精通英文、國語同廣東話，所以叫佢唱晒3種語言嘅歌曲都難唔到佢。</p><p>10年前參賽　一鳴驚人</p><p>其實今次係佢第2次參賽，第一次要講番10年前，當年有位朋友搵佢做伴參加，結果佢就一鳴驚人，呢個橋段十足十啲女仔搵人陪選港姐，結果係個朋友得冠軍咁樣。<br>聞說，公司嘅專業評審覺得Mariam唱得太好，為免影響其他同事嘅參賽機會，佢首次得獎後，就勸佢唔好再參賽。事隔10年，今年Mariam想再玩吓，感受台上唱歌嘅感覺，於是唔理咁多，報名參賽，9月喺理工賽馬會綜藝會出戰時，輕易再成為歌后！<br><br>Mariam唱《愛是永恒》片段： http://bit.ly/1QxATPP <br><br>李華華<br>mailto:LiWaWa@AppleDaily.com</p></body></html>