<html><header><meta charset="utf-8"><title>隔牆有耳：校友籌旗　反赤保嶺大 - 李八方</title></header><body><h1>隔牆有耳：<br>校友籌旗　反赤保嶺大 - 李八方</h1><p>各間大學嘅校董會、校委會相繼失守，大學漸被染紅，其中嶺大校董會最新引入兩位「梁粉」，包括提出「解散學生會」嘅律師會前會長何君堯，以及民建聯陳曼琪。<br>近月成立嘅嶺大校友關注組，為咗唔想母校越變越紅，下周二會登報刊「反赤化聯署聲明」，希望校友、師生同埋社會大眾，每人至少捐100蚊支持關注組工作，保住嶺南。<br>反赤化聯署聲明有幾個要求，包括反對新任校董會成員嘅任命，要求政府撤回；其次就係要求廢除行政長官任校監制；最後一項係重修《嶺南大學條例》中校董會組成嘅條文，增加校友、教職員以及學生校董代表比例。想捐款嘅朋友，可將款項存入關注組召集人李美婷嘅恒生銀行戶口︰290-756-329-888。</p></body></html>