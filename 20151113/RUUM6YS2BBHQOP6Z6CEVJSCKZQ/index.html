<html><header><meta charset="utf-8"><title>魚樂無窮：揸實超值工業殼 - 唐牛</title></header><body><h1>魚樂無窮：揸實超值工業殼 - 唐牛</h1><p>大價股越嚟越難玩，不是嗎？連跌五日後，指數忽然挾高逾500點，差不多完全收復失地。理由呢？事後孔明都好難搵，你信因為大摩上調MSCI香港指數評級，我寧願信三個字︰挾淡倉。港股走勢同港女一樣咁難捉摸，真係想同佢繼續落去，用期權操作更實際。<br>細價股波動大，但勝在有數得計︰殼價、NAV，贏輸都心服口服。近日推介表現尚算理想︰大洋集團（1991）大成交破圓底頸線，靚絕！現價較今年高位打五折，一旦再有聲氣賣盤，大把水位。嘉利國際（1050）大陽燭崛起後拒絕回吐，棍棍有力，繼續以每股NAV 0.495元做首站目標！<br>9月中曾推介細細粒工業股星光集團（403），當時報0.46元，最新報0.59元，兩個月升28%，跑贏大市幾條街，夠皮未？不妨update一下最新數字︰星光經歷一輪升浪後，最新市值依然得3億，同殼價門檻6億相比，五折大平賣也！秤秤身家，每股NAV1.02元，茄殊佔咗兩成，PB0.6倍未夠，check check近期易主股份，奕達（2662）PB 2.5倍、開易（2011）PB 2.9倍，星光平到離晒譜！集團月底公佈業績，但未有盈警通告，意味有望扭轉去年下半年蝕錢嘅劣勢，連業績都贏埋，點可以唔揸實呢？<br><br>唐牛<br> https://www.facebook.com/tongcow88 </p></body></html>