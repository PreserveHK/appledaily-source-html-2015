<html><header><meta charset="utf-8"><title>大棋局：耶倫的加息計劃 - Mr. Tregunter</title></header><body><h1>大棋局：耶倫的加息計劃 - Mr. Tregunter</h1><p>今個星期市場最大焦點，將會係美國聯邦公開市場委員會三月十八日會議後，會否修改聲明嘅前瞻指引用詞。如刪去「耐心」用詞，則六月好大機會開始加息。<br>各國央行近年都彈出彈入，變來變去，但央行同女人一樣通常第一句話係真，係時候讓我哋重溫一下耶倫上任前所講，估算接下來美國嘅貨幣政策走向。耶倫上任前，其實提出咗五大重點。<br>第一，金融管理要嚴。經過二○○八年金融海嘯，華爾街得到嘅教訓係槓桿太大，出事後會一發不可收拾，所以CDS、CDO呢類衍生工具唔可以再賭太大；要銀行剝離貸款抵押債券（CLO）；二○一七年七月前推行沃克爾法則（the Volcker rule）等等。<br>第二，失業率最重要。伯南克上場在美國樓市見頂時。金融海嘯後害怕重蹈大蕭條覆轍，而伯南克專門研究大蕭條，所以用QE方法頂住資產價同防止出現流動性危機。QE後處於恢復期，經濟復蘇需要充份就業，專門研究失業問題嘅耶倫大派用場。現時美國就業數據已看到耶倫功架。<br>第三，Fed政策要透明。即係講咗就要做，唔做就唔好講，唔可以好似早前伯南克話要收水但見勢色唔對就反口，因為央行貨幣政策有傳導作用。央行貨幣政策傳導性問題，經濟學家拗咗一百年都未有結果，但格林斯潘時代非常重視，央行聲明玩遣辭措意係其一體現。<br>第四，美國唔可以重蹈六、七十年代覆轍。六、七十年代發生嘅事就係高通脹、美元危機、布雷頓森林體系瓦解。所以可以推斷美國要好似當年咁，高估美金，低估黃金。但今日同以前唔同處係，今次有大對手中國，上次只有小對手法國。而當時黃金係通用貨幣，現時唔係，但就要壓止有機會威脅美金嘅嘢，個人相信係歐元同人民幣。<br>第五，孳息曲線要拗上。孳息曲線要拗上就係要停QE、OT同加息。接下來會有兩個階段，分別係等Fed上手部份債務自然到期，收縮資產負債表；開始沽部份QE時買落嘅遠期債。<br>可以見到所有事都係按既定方向進行，時間或快或慢，但更重要係方向冇改變。<br><br><br>Mr. Tregunter</p></body></html>