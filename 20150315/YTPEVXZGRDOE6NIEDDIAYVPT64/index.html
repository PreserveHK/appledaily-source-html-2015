<html><header><meta charset="utf-8"><title>地氈下藏坑渠大肚周汶錡中伏click一click</title></header><body><h1>地氈下藏坑渠<br>大肚周汶錡中伏click一click</h1><p>已懷孕逾五個月嘅大肚婆周汶錡（Kathy），昨晚身穿紅色吊帶裙、腳踏五吋高踭鞋出席amfAR慈善晚宴。由於現場紅地氈變成黑地氈，碰巧地氈下蓋住咗坑渠位，令地面不平，故唔少名人都中伏叉錯腳，包括Kate Moss同Ball后薛芷倫，就連陀B嘅周汶錡都中招，好彩冇事。<br><br>問到係咪陀得好辛苦？佢話：「唔算辛苦，BB都幾乖，都錫我囉，反而有時我動作太大，朋友提我要小心啲，之前試過個肚有少少抽筋，扯下扯下咁，可能因為自己又跪又踎。」講到佢大住肚都着五吋高踭鞋，唔驚畀老公鬧咩？佢話：「老公唔知道，因為條裙遮住。」<br><br>咁腹中塊肉係仔定女？Kathy表示：「早幾日去照過，BB仍然係蹺腳，遮個住樣，唔知係男定女，唔緊要啦，仔女都冇所謂，預產期六月尾七月頭，朋友都提我要先搵陪月。」<br><br>Kathy表示已肥咗十磅，自己冇乜戒口，但就冇飲酒亦冇食蟹，胃口亦冇乜點變。講到Mandy Lieu大肚時亦飲酒，Kathy表示：「每人選擇都有不同，我選擇唔飲，會乖。」問到到時係順產定開刀？佢話：「我好怕，好驚入手術室，希望開刀，喺入面瞓着咗，一醒先知乜事。」</p></body></html>