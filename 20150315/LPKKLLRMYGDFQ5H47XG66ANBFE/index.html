<html><header><meta charset="utf-8"><title>承認小龍女唔肯接電話憔悴吳綺莉哽咽：我做錯咗</title></header><body><h1>承認小龍女唔肯接電話<br>憔悴吳綺莉哽咽：我做錯咗</h1><p>成龍和林鳳嬌的兒子房祖名去年北京吸毒剛出冊，事件才平息，緊接輪到房祖名同父異母妹妹、吳綺莉為成龍生的吳卓林上周三報警，吳綺莉涉虐女被捕，小龍女爆料指媽咪經常酗酒，殘爆吳綺莉昨接受有線訪問哽咽承認：「我做錯咗，令佢冇安全感。」母女事發至今斷聯絡，她眼濕濕透過螢幕對愛女說：「媽咪會保重身體。」</p><p>一九九○年亞姐冠軍吳綺莉，九九年撻着已婚成龍，堅持未婚生「龍種」，現年十五歲的小龍女吳卓林一直與媽咪相依為命，母女每次出現都黐到實，料不到前晚卻爆出單親媽媽吳綺莉涉虐女被捕，警方指上周三卓林向學校報稱被母親打傷，校方了解後報案，警方拘捕了吳綺莉，在其大埔寓所搜出少量疑似大麻的毒品，但需要進一步化驗及調查，現吳綺莉已獲釋候查。</p><p>避談搜到疑似毒品</p><p>傳媒昨留守吳綺莉大埔寓所，昨午一時多，有線派出張學潤（Nelson）帶着攝製隊入屋採訪，該段訪問昨晚播出，吳綺莉表示卓林報警應是出於關心媽咪，事件因為涉虐兒，母女暫時要隔離，她透過螢幕對卓林說：「媽咪會保重身體。」吳綺莉直認會在家中喝紅酒是想助入眠，至於被警方指家中搜到懷疑毒品，她說：「我交晒畀律師理，呢刻只係唔想令小朋友更受驚、更受傷害。」吳綺莉至今仍未聯絡到囡囡：「佢唔敢聽我電話，WhatsApp又冇覆。」但卓林與契媽有聯絡，吳綺莉說：「阿女𠵱家都唔知點收科，我承認我做錯咗一樣嘢，令佢冇安全感，佢擔心我身體唔好，工作壓力大，佢知我係愛佢。」<br>吳綺莉又指警方向她錄口供時，明確表示卓林稱被母親打，吳綺莉說：「我當時話冇可能喎，我都好多年……我嗰啲所謂打佢，都係（做動作，輕輕打一下張學潤手臂），咁有幾大力啫？」張學潤即謂：「虐兒唔一定係打，精神虐待都係。」吳綺莉補充：「我自問冇精神虐待佢。」提到女兒，吳綺莉尾聲都眼泛淚光。<br>採訪、攝影：羅德光、徐錦池、梁繼光、潘冠恩</p><p>律師話：吳卓林交成龍接管？</p><p>吳綺莉涉嫌虐女被捕，目前正保釋候查，若然虐女案一旦罪成，現年十五歲的吳卓林因未成年需要監護人或家長照顧，會否就交由卓林生父成龍接管？本報記者昨訪問黃國桐律師，他表示就算出世紙有父親的名字，生父也沒有這個權利，社會福利署會以小孩的利益福祉為依歸，黃律師說：「生父都冇呢個權利，社署會自己照顧個小朋友，先睇吓有乜至親好友可以照顧到個小朋友，如果親友想幫手照顧亦可同社署申請，總言之一切都係以小孩個福祉為先。」</p><p>網友熱話：「希望佢可以過到呢關」</p><p>‧Win Win Chan：冇傷報警都多數砌唔入，但又去報，仲入屋搜？又唔係偷嘢，虐兒會搜屋？係咪有人知佢啲嘢？<br>‧Jim Jim：又放大事件，我細個俾父母打到飛起，𠵱家啲細路，一巴都話要報警！<br>‧Lorraine Cheung：佢做單親阿媽，壓力好大，希望佢可以過到呢關。<br>‧Vitia Leung：正是家家有本難念的經，至於有冇藏毒？就要由警方調查！</p></body></html>