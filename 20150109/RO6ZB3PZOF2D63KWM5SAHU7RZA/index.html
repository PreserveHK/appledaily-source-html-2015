<html><header><meta charset="utf-8"><title>中環在線：超人與學生潮玩selfie - 李華華</title></header><body><h1>中環在線：超人與學生潮玩selfie - 李華華</h1><p>超人李嘉誠旗下李嘉誠基金會跟以色列理工學院合辦「科技夾子營」，邀請本港約80名師生同傳媒去以色列，參觀當地startup公司，呢個團噚日終於出發，正當大家傍晚喺機場整裝待發時，超人與紅顏知己、基金會話事人周凱旋忽然現身機場送機，即刻被瘋狂集郵，引來一陣騷動。<br>超人好識做，即場戴番頂團帽，班學生哥見到超人仲開心過見到解款車跌錢，超人亦主動走埋去同大家合照，夠晒親民。<br>學生哥見機不可失，爭住同超人玩selfie（自拍），超人來者不拒，有學生畀個手機佢揸住玩自拍，佢都冇say no，但搞到場面越嚟越混亂，要在場工作人員叫停。<br>最後超人就叫大家「大家睇多啲，諗多啲，have a fun，希望你哋好高興返嚟」，全程逗留10分鐘左右，就同周凱旋離開。之但係，周凱旋明明話會一齊去以色列，佢冇隨團出發，估計應該係坐私人飛機嘞。<br>講番呢個為期6日嘅以色列團，雖然話係「科技夾子營」，但唔係日日齋睇startup公司咁悶嘅，行程頭兩日嘅節目仲別具特色㗎。</p><p>以色列團去沙漠工作坊</p><p>團友到埗後，先要參加反恐訓練，各團友需要學習反恐知識同埋學習以色列國粹功夫Krav Maga，最勁係有模擬射擊訓練，下午再去沙漠工作坊，騎駱駝兼學習沙漠求生技巧。希望周凱旋到時玩埋一份，等大家一睹佢開槍同騎駱駝嘅英姿喇。<br><br>李華華<br>mailto:LiWaWa@AppleDaily.com</p></body></html>