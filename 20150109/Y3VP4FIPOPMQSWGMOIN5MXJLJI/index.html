<html><header><meta charset="utf-8"><title>獲封世界級港女杜如風：我不嬲物質主義</title></header><body><h1>獲封世界級港女<br>杜如風：我不嬲物質主義</h1><p>杜如風主持的旅遊節目《流行首爾》本周一（5日）在無綫播出後，網上評語毀譽參半，有網民封她為「世界級港女」，全因為她一句「屋企有過千對高踭鞋」，又批評她講說話沒語調而且扮相騎呢。</p><p>負評班底要磨合</p><p>向來給人印象大癲大肺的杜如風昨日接受電話訪問時，解釋是做回自己：「做咗咁多年都係咁風格，儍儍哋、癲癲哋，即場爆肚都係我嘅style，同埋旅行梗係使錢，唔通賺錢咩。識我嘅人都知我係shopping queen，都明白冇可能討好全世界。」<br>對於有網民質疑杜如風拍攝時反應慢，她解釋說：「拍嘅時候係夏天成30幾度，因為要就番播出時間着冬天衫，次次拍完入面件背心都濕晒。最後焗到重感冒加體力透支，試過要叫白車瞓擔架去急症室，所以拍到後期都好似烏雲蓋頂咁。」之前在nowTV播出的《風行全世界》，拍攝連製作都是杜如風跟導演二人組一腳踢，想不到今日工作人員多了，效果還不如先前，她說：「畫面係靚咗，可能新班底未合作過，要啲時間磨合，大家睇埋落去先啦，同埋我不嬲都物質主義啦。」</p><p>「不懂，與我無關」</p><p>一向「大唔透」兼爛玩的杜如風是嘉禾前宣傳大員杜惠東的獨生女，07年在無綫收費台主持《流行東京》，憑搞鬼、癲狂風格闖出名堂，後來替nowTV主持《風行全世界》也有很好評價，想不到新節目未能在師奶林立的無綫立足，難怪杜如風在fb說：「懂我的人，就自然會懂我，不懂我的人，就與我無關！」<br>採訪：李森</p></body></html>