<html><header><meta charset="utf-8"><title>中環迷你裙：3D相機革命股 - Samantha</title></header><body><h1>中環迷你裙：3D相機革命股 - Samantha</h1><p>A股將有22隻IPO，凍資逾萬億（人民幣．下同），大戶套現抽新股，過山車市不能倖免。再買中資股？望到噚日隻太原重工A股和南北車A股，前者急跌8%，後者五漲停，如此「股」格分裂，戰友們都投晒降。不止我等港燦覺得難炒，就連大陸股評都有感而發，話A股震盪期間，板塊切換頻繁，操作難度加大。安全起見，揀股走「紅」是上策，隻神州數字（8255）絕地反擊，不妨翻兜基金愛股瑞聲科技（2018）。<br>瑞聲剛宣佈，成為Pelican Imaging最新鏡頭的指定鏡片供應商，在分分秒秒更新動態的年頭，為咗喺手機影張靚相，閣下可能已購置手機用的魚眼、廣角鏡頭。用悶了，貪心一點，如果有得較淺景深就perfect了。公司能夠駕馭呢種高技術。登入Pelican網站，好戲在後頭，原來這間加州startup已開發手機鏡頭用的3D相片和影片。接到此單，代表瑞聲已是高材生了。<br>雖然瑞聲首九個月純利要跌23%至15億元，但睇市盈率就大平賣，只得16倍，其他電子零件股動輒過20倍。該股股價半年下跌了27%，睇短線，未突破下降軌，但拉長來看，剛好未破壞三年的上升軌。公司股價昨日拗腰上升，值得留意的是，宣佈消息當日瑞聲出現涉資5.85億港元的交叉盤，近半年首次。博個翻身故事，實屬合理，升穿45蚊買入，跌破41蚊止蝕。<br><br>Samantha<br> https://www.facebook.com/stocksamantha <br>本欄逢周三、五刊出</p></body></html>