<html><header><meta charset="utf-8"><title>咖喱牛腩：打好根基靠青訓 - 咖喱</title></header><body><h1>咖喱牛腩：打好根基靠青訓 - 咖喱</h1><p>國足由以前係亞洲一線，到𠵱家變成亞洲二線，俾日、韓放甩成條街，衰落原因都係老生常談，就係青訓問題。就算有錢，但喺急功近利嘅大環境下，錢都用晒喺治標唔治本嘅地方。<br>內地網民成日將國足同英格蘭比，直情叫英格蘭做「歐洲天朝」，或者「歐洲中國隊」，因為英格蘭同國足嘅處境係有啲似，例如青黃不接，球員一代差過一代；戰術落後，慢慢俾鄰近地區追過；本地好教頭越嚟越少；本地傳媒吹捧過度等等。<br>02年帶國足打入世盃決賽周嘅神奇教練米路天奴域（圖）上年講過，足球好似金字塔，成功一定要由基本做起。世青盃係反映中國青訓實力嘅好指標，但自從05年入過16強，之後屆屆都入唔到決賽周；就算喺U19亞洲盃都差唔多，04年做過亞軍，但之後屆屆都唔過8強。<br>據舊年嘅統計，49間中超、中甲同中乙嘅球會，只有9%喺青訓投入超過1,000萬（人民幣、下同），近7成連400萬都冇。投入青訓嘅錢唔多，導致學費高昂，變相令到好多貧苦小朋友冇得入足球學校，例如恒大一年5萬蚊學費。當係入平少少嘅足球學校，一個家庭平均要使50萬先可以供到個小朋友上U19梯隊。從投資角度，放錢入青訓係風險好大，因為即時睇唔到回報，可能要等三五七年都未必有，但如果要從根本振興一國足球，就非投入資源喺青訓不可。<br>文：咖喱</p></body></html>