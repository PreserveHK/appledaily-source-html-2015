<html><header><meta charset="utf-8"><title>中環在線：問條呔靚唔靚　全場鴉雀無聲李澤鉅玩親民嚇親記者 - 李華華</title></header><body><h1>中環在線：問條呔靚唔靚　全場鴉雀無聲<br>李澤鉅玩親民嚇親記者 - 李華華</h1><p>小超人李澤鉅一向畀人感覺冷淡與高傲，噚日下午佢「出巡」，親自到銅鑼灣鬧市，主持長和（001）旗下屈臣氏香港旗艦店開幕禮，已經令人嘖嘖稱奇，佢竟然仲一反常態，全程笑笑口，表現友善一面，又主動問在場記者佢條呔靚唔靚，可惜記者們一時唔慣佢呢款新態度，全部唔識反應，頓時鴉雀無聲。</p><p>平日cool爆　昨日露齒笑</p><p>小超人難得出巡，吸引大約50名傳媒到場採訪，場面逼爆。小超人以往無論業績會或股東會見記者都不苟言笑居多，答問題有時都寸寸哋，總之唔會讓記者好過。噚日佢可能見到咁多記者專登捧佢場，所以一改平日作風，變得十分友善。</p><p>李澤鉅「出巡」15分鐘實錄</p><p>小超人接近下午3點現身，見佢戴住一條湖水綠領呔，呢條其實係屈臣氏香港嘅公司呔，店長都係戴呢條。小超人快步埋位主持剪綵儀式，全程露齒笑，又配合公關指示影相，算係交足功課。<br>影相影到咁上下，以往嘅佢，通常開始有啲不耐煩，但佢竟然keep住笑容，然後揚一揚條呔，問記者「條呔靚唔靚呀？」似係想搞吓氣氛。<br>呢一下真係嚇親大家，全場記者即時靜晒，司儀轉頭即刻話儀式結束，小超人又主動攞咪話要「講多一句」。<br>佢話「今日特別開心，屈臣氏集團喺全球開第一萬二千間舖頭。香港係我哋屋企嚟㗎，喺屋企創造一個新嘅里程碑，對我嚟講，係特別意義」。小超人心情咁好，記者自然打蛇隨棍上，問佢集團業務。<br>其實大家都預咗佢唔答，只係估唔到佢好溫柔咁解釋，話噚日係屈臣氏活動，要答長和（001）嘅嘢太耐，話「唔好意思，第日有適當環境，我哋再答其他嘅問題喇。」<br>嘩，呢位究竟係咪李澤鉅呀？巧驚驚呀。<br><br>李華華<br>mailto:LiWaWa@AppleDaily.com</p></body></html>