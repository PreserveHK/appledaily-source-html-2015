<html><header><meta charset="utf-8"><title>隔牆有耳：前金融才俊接棒做主持《警訊》新男神玩神秘 - 李八方</title></header><body><h1>隔牆有耳：前金融才俊接棒做主持<br>《警訊》新男神玩神秘 - 李八方</h1><p>港台節目《警訊》即將有警界新男神做主持。大家都好like嘅現任主持Keith Sir劉家業，主持咗《警訊》兩年嘞，係時候告別螢幕調任其他部門駐守。接得棒嘅，當然要高大有型得嚟又入到屋，警隊最終搵嚟2009年入警隊、駐守過西九龍衝鋒隊嘅Kevin羅啟宏登場，由呢個有兩個囝囝嘅型男爸爸，宣揚滅罪訊息。唔知《警訊》嘅女歹徒見到佢，會唔會好想束手就擒呢？</p><p>八方打探過嘞，呢位Kevin Sir加入警隊前喺金融界打滾過5年；加入警隊後，曾經駐守長沙灣軍裝巡邏小隊、深水埗特別職務隊、深水埗刑事調查隊、西九龍機動部隊、西九龍電台以及西九龍衝鋒隊。非常高大嘅佢，據聞動靜皆宜，籃球、跑步、行山、游水、閱讀同音樂都係佢嘅興趣。<br>盛女當然好想知，呢位警界男神幾多歲？唔知係要保持神秘感定要保護私隱，港台都未能提供資料，但可以話畀大家聽嘅係，Kevin Sir已經成家立室，仲有兩個分別4歲同兩歲嘅囝囝，據聞佢係住家男人，好珍惜同家人相處時光。</p><p>錄影好淡定 周六登場</p><p>Kevin Sir會喺10月3日周六晚7點喺無綫翡翠台及8點半港台電視31播出嘅新一輯《警訊》登場，日前已經錄影，據聞Kevin Sir好淡定唔怯場。<br>港台就話，Kevin Sir對於接任《警訊》主持既興奮又緊張，當然都覺得好榮幸，話會秉持前任Keith Sir嘅專業，肩負呢個主持重任，希望同另一主持陳曉琪KellyJackie將最新嘅警隊資訊同防罪訊息帶畀觀眾。Keith Sir就話《警訊》為佢帶嚟好多寶貴同難忘嘅經驗，感激節目台前幕後所有工作人員，自己已經準備就緒，迎接下一個工作嘅新挑戰。<br><br>李八方<br>mailto:pf_lee@appledaily.com</p></body></html>