<html><header><meta charset="utf-8"><title>馬主親口證實告東尼飛起韋達！</title></header><body><h1>馬主親口證實<br>告東尼飛起韋達！</h1><p>現時香港兩大短途馬，分別係「友瑩格」同「幸福指數」，由於「友瑩格」年紀比較大，唔少人睇好未來係年輕馬「幸福指數」嘅世界，有力成為新短途馬王。但國慶日「幸福指數」將季內復出，佢嘅好拍檔十三屆冠軍騎師韋達，卻走去騎同場嘅「兵威振」，由於韋達同「兵威振」馬主家族鞋王Le Saunda老闆李子彬關係密切，令人覺得可能係佢主動放棄「幸福指數」，但原來事實啱啱相反，係韋達被「幸福指數」練馬師告東尼飛起。<br>「幸福指數」馬主黃凱汶透露：「韋達都騎得幾好，但唔係我唔要韋達，而係告東尼想搵其他人試吓，於是易配莫雷拉！」<br>吓，韋達咁高級數都被飛，冇辦法啦，學姜大衛話齋，最鋒利嘅刀都有生銹嘅一日，何況係人？韋達已經43歲，好多人話佢嘅活力不及以往，騎功亦公認比不上新一代冠軍雷神莫雷拉，何況韋達3月嗰陣夥拍「幸福指數」遠征杜拜僅敗屈居亞軍，到4月本港二級賽一役更跑梗頸四，多少都促使告東尼決定換人。<br>講番嚟緊國慶日之戰，「幸福指數」曾經喉嚨有過毛病，黃凱汶說：「係有少少事，但練馬師話冇乜大礙，家陣各方面都幾好，冇乜問題。」的確「幸福指數」最近由雷神試閘操練，走勢相當好，拋離後面嘅馬好遠吓，狀態肯定有水準，如果國慶日真係贏到，睇怕韋達都一殼眼淚。</p></body></html>