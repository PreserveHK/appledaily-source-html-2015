<html><header><meta charset="utf-8"><title>求驗客手記：3將傷膝 威爾遜唞半年般茅拜四角趁早</title></header><body><h1>求驗客手記：3將傷膝 威爾遜唞半年<br>般茅拜四角趁早</h1><p>好邪呀！英超升班馬般尼茅夫竟然喺一個月內，有三名主力同樣因為膝十字韌帶重創而要長唞，最新一位「十字兵」仲要係球隊首席射手哥林威爾遜，預計呢名23歲前鋒起碼要唞六個月！睇嚟般茅周六迎戰屈福特前，領隊艾迪賀維要嗱嗱聲喺主場拜吓四角先得喇。</p><p>Fantasy玩家痛失恩物</p><p>哥林威爾遜上季喺英冠入咗廿粒帶領般茅升班，加上年輕有活力，所以今季好受英超官方Fantasy玩家歡迎，全球有超過兩成玩家都用佢；威爾遜亦冇令球迷同捧場客失望，今季英超已經有五球進賬，外界仲睇好佢好快可以由英格蘭小國腳晉升大國腳。點知喺上輪般茅不敵史篤城一役，威爾遜勇戰受傷，要由擔架抬離場；檢查後仲證實佢右膝十字韌帶撕裂，起碼要唞六個月。<br>最邪嘅係，威爾遜已經係球隊一個月內第三位重創同一部位嘅球員，因為般茅兩名今夏最貴嘅新兵──轉會費800萬鎊嘅後衞泰朗明斯同身價700萬鎊嘅攻擊球員麥斯格拉度，都喺8月29日打和李斯特城嘅聯賽重創膝部十字韌帶，兩個都係有排唞。</p><p>俄籍班主迷信有前科</p><p>遇上咁嘅情形，迷信嘅朋友梗係會質疑般茅係咪季初冇拜神，特別係喺球場拜四角。雖然西方人同中國人唔同，但般茅嘅俄羅斯班主丹文出咗名迷信，喺上季球隊爭升班嗰陣，就試過因為覺得自己入親場球隊都失分，佢真係寧願唔入場！睇怕就算領隊賀維唔願意，喺呢個禮拜六迎戰屈福特前，都可能要去拜吓四角。<br>對於球隊傷兵一個接一個，賀維就話：「哥林威爾遜今季表現咁好，𠵱家竟然重創，我真係好失望；不過，我肯定佢復出之後會變得更強。而且我之前已經講過，遇到咁嘅情形，隊中其他球員要更加落力，爭取機會表現自己。」據報般茅亦已經開始物色球員，喺一月轉會巿場重開嗰陣幫球隊補充戰力。</p></body></html>