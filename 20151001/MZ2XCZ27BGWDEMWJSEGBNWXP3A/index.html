<html><header><meta charset="utf-8"><title>馮仁昭四圍超：門票平賣50蚊許廷鏗孭飛國慶維穩騷 - 馮仁昭</title></header><body><h1>馮仁昭四圍超：門票平賣50蚊<br>許廷鏗孭飛國慶維穩騷 - 馮仁昭</h1><p>今日係10.1國慶，而聽日喺紅館有個維穩騷叫「國慶青年音樂會」。不過，唔知係咪兩年前嘅7.1維穩騷搞到滿城風雨，加上舊年澳門維穩騷引發本港歌手謝安琪、RubberBand、C AllStar等先後辭演，令到今次有份演出嘅香港歌手只剩低許廷鏗同胡鴻鈞。<br>主辦單位今次仲搵嚟韓國組合INFINITE、N-Sonic、新加坡歌手陳潔儀同內地歌手東山少爺助陣，票價就大平賣，只分$50及$100兩種，相比起INFINITE噚晚喺南京開嘅演唱會，門票最平都要580人民幣，最貴要1,280人民幣，維穩騷票價絕對係賤賣。</p><p>「公司幫我接」</p><p>噚日許廷鏗同連詩雅去中環海濱長廊為港台拍反毒微電影，問許廷鏗怕唔怕做箭靶？佢就話：「我都係唱自己歌，冇乜政治成份，而且個騷係公司（星夢）幫我接，我都係做番自己本份。」問佢有冇諗過推？許廷鏗話唔會，相信公司會幫佢考慮晒所有嘢先接。<br>連詩雅因為早前去挪威參加半馬賽事整傷腳，噚日要拎枴杖出現，佢話：「睇咗醫生話左腳肌肉腫脹發炎，右腳之前又有傷患，啲力落晒右腳度，所以兩隻腳都好痛。」<br>撰文：馮仁昭</p></body></html>