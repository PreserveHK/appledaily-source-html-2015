<html><header><meta charset="utf-8"><title>隔牆有耳：晒驗身報告　證有心有力葉劉選特首畫出腸 - 李八方</title></header><body><h1>隔牆有耳：晒驗身報告　證有心有力<br>葉劉選特首畫出腸 - 李八方</h1><p>距離特首選舉仲有一年半多啲，有心人梗係要保持fit爆體質爭出閘。新民黨主席葉劉淑儀噚日就喺fb公開佢嘅「靚仔」身體檢查報告，話想呢副健康身體，「讓我（有）精力可以在未來日子，繼續長時間服務市民」。佢甚至無遮無掩咁大晒驗腸報告；有啲嘢又毋須「畫公仔畫出腸」嘅。</p><p>身份證號碼曝光刪圖</p><p>每逢選舉，梗會爆啲黑材料，候選人真係少啲心血都唔得。對特首寶座流晒口水嘅葉劉，就表明身壯力健，暗示無有怕，佢喺fb自揭體檢結果係脈搏每分鐘大約50，比正常人低，獲護士大讚有運動員脈搏，連血壓、膽固醇、血糖指數都係靚仔，自稱「脂質」（lipids）甚佳。<br>佢甚至po埋5年一次嘅大腸內窺鏡檢查，將大腸「絕密」照曝光，話大腸健康到連一粒瘜肉都冇，直認晒緊命，因為真係好自豪，並感謝主診醫生、人稱「朱大腸」嘅著名腸臟專家朱健華。但葉劉強調照片經過特別處理，「我是不會『畫公仔畫出腸』的」。 <br>網民見葉劉咁打得，有人咪留言，叫佢去選特首就最啱，相信正中葉劉下懷。點知葉太「沾沾」咗1個鐘多啲，就將呢篇〈我好健康〉嘅文章刪走咗，有網民話張「腸照」有佢身份證號碼，可能因此要下架。<br><br>李八方<br>mailto:pf_lee@appledaily.com</p></body></html>