<html><header><meta charset="utf-8"><title>魚樂無窮：一單刁兩個遐想 - 唐牛</title></header><body><h1>魚樂無窮：一單刁兩個遐想 - 唐牛</h1><p>噚日單睇指數表現，以為又係悶市一場，但國企改革概念其實炒到啪啪聲。中央打造神船，其餘板塊一湧而上，由航運、鐵路、基建，到鋼鐵、煤炭、軍工。內銀H股唔爭氣壓住指數，但A股就衝高5%，企穩3900點。<br>阿爺暴力救市後，中港股市吹無定向風，玩死唔少股民。不過，今次升市有兩點值得尊重，有權玩耐啲。第一，有主題。股災後一直欠缺投資概念，入場都唔知搞乜好，如今焦點再現，有力吸引進取資金入市，令概念無限延伸。第二，有成交。A股兩市成交重越萬億人仔，港股方面亦去番800億元，加上港交所（388）自動波炒上，聞到陣陣炒味了。<br>今日推介英皇證券（717），同樣貪佢有炒作主題。大膽假設成交續升，券商股肯定最受惠，英皇證券大時代期間有幾勁唔使多講，要炒一定炒佢先。公司上周五宣佈，大股東楊受成將4%股權轉讓予獨立第三方，每股作價0.63元，通告稱為中國最大金融機構之一，一單刁兩個遐想︰一、4%未夠現真身，可憧憬增持陸續有來；二、前稱新傳媒嘅恒大健康（708），控權由楊受成轉至許家印後，逆市連環破頂，今次楊受成減持英皇證券，是否另一大製作？值得期待。再講，英皇現價0.81元，比起7月配股價0.88元，依然低水8%，五個字︰贏在起跑線！<br><br>唐牛<br> https://www.facebook.com/tongcow88 </p></body></html>