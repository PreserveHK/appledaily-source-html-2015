<html><header><meta charset="utf-8"><title>中環在線：李澤鉅今鬧市現身罕有出席屈臣氏店開幕 - 李華華</title></header><body><h1>中環在線：李澤鉅今鬧市現身<br>罕有出席屈臣氏店開幕 - 李華華</h1><p>有「小超人」之稱嘅李澤鉅今日「出巡」呀！大家可能有所不知，小超人甚少喺公眾地方公開露面，傳媒平時見佢，主要都係兩、三個地方，包括中環長江中心、紅磡海逸君綽酒店，同埋柴灣佛教墳場（拜祭亡母）。屈臣氏集團全球第1.2萬間店舖今日喺銅鑼灣開幕，小超人竟然決定為呢間舖高調喺鬧市現身，認真罕有！<br>小超人一向錫身，早有傳聞話佢太太走去學剪頭髮，目的就係可以親自幫小超人理髮，唔使小超人成日出街幫襯髮型屋；舊年中有人影到小超人去中環剪髮，當時都有兩名保鑣貼身保護。今日下午佢現身銅鑼灣鬧市，可以估計保鑣陣容應該幾龐大，分分鐘唔少路人甲、乙、丙都係佢嘅保鑣。</p><p>霍建寧無份出席</p><p>呢間屈臣氏舖請得郁小超人當然唔少嘢，被稱為屈臣氏香港旗艦店，好巴弊！其實屈臣氏多年前喺銅鑼灣京華中心都有間大舖，後來被時裝品牌Forever 21搶租，傳聞等到今年4月左右，先以月租250萬元租落呢個舖，地下連1、2樓共1.05萬平方呎，變成旗艦店。<br>值得留意嘅係，長實與和黃今年合併做長和（001）之前，老臣子霍建寧一向都係負責和黃嘅電訊與零售業務，喺佢策劃下，和黃舊年初就以440億元向淡馬錫出售25%屈臣氏股權。長實與和黃合併後，霍建寧𠵱家係長和聯席董事總經理，今日屈臣氏旗艦店開幕禮竟然冇霍建寧份。<br>霍建寧做得打工皇帝，果然識做，適當時候就畀老闆威威。</p><p>李華華<br>mailto:LiWaWa@AppleDaily.com</p></body></html>