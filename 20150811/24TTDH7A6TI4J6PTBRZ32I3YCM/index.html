<html><header><meta charset="utf-8"><title>【扮靚籽】鐵騎烈女　黑魂不言敗</title></header><body><h1>【扮靚籽】鐵騎烈女　黑魂不言敗</h1><p>【扮靚籽：時裝絮語】<br>十五歲為母還賭債輟學做調酒師，十八歲學玩「皮包鐵」鐵騎，現年十九已炒過兩次車、更失婚與愛女分離。九十後中泰混血兒李思行（Florence）屢敗屢戰，獨力賺錢養車養家，聲言以電單車作奮鬥動力，炒車後認真求教絕不言敗。上次倒地身穿背心短褲，網民邊罵危險邊將她封為女神。Florence身上衣物與妝髮，亦特為追風而備。此女子不單外表索，做事認真具赤誠之心，散發出骨子裏的烈女性格。</p><p>揸鐵騎，當然要配型到爆皮褸，Florence表示皮褸除款靚外，功能性亦好重要：「冬天最鍾意着皮褸，電單車專用或casual去街款都有買。平時有睇開電單車poster都係咁着，好型㗎！皮褸可保暖、擋風，剪裁較貼身揸車時更靈活，耐磨性高、帶重量唔會走位亦好重要。但電單車專用款嘅關節位，如手踭、膊頭位有保護墊，唔方便日常返工，所以多着casual款。風褸雖然可以防風，但太薄揸車時會飄來飄去，又會發出『蓬蓬』聲好唔方便。」除皮褸，Florence話佢最鍾意biker boots：「我不太喜歡着傳統的款式，因為太長行路唔舒服，好似機械人咁阻礙日常活動。平時出街會着Dainese biker boots，保護厚墊足夠護腳外亦較方便，之前有個朋友着波鞋揸車，一炒車就轆爆三隻腳趾血肉模糊，要裝鐵架義腳趾，所以我一定會着biker boots。」</p><p>化妝着重唔甩色</p><p>訪問當日高達34℃，Florence戴除頭盔不下十次，妝髮仍絲毫無損，原來鐵騎烈女對扮靚極有研究：「所有化妝品都會揀粉狀，有吸油效果唔易甩。最鍾意bareMinerals礦物粉底同胭脂，最後用碎粉定妝就keep好耐。」Florence戴頭盔後只露出一雙電眼：「我只用尖沙嘴龍城大藥房買十幾蚊嘅眼線液，液狀夠黑夠實又唔甩，同一款用咗五年㗎啦！」<br>揸鐵騎皮膚外露易曬黑，雖然Florence都曬到有手套印，但皮膚仍屬非常白淨：「我用普通Sunplay  50 PA+++防曬，最好有蘆薈冇咁乾。尤其冬天揸車吹風，皮膚真係會龜裂，薄薄搽一層凡士林好快無事。」好多女仔唔捨得剪短頭髮，原來Florence為揸車剪髮後都有後悔過：「開頭只係剪到去膊頭，後來因為揸電單車剪短方便啲，但剪完後睇唔慣又試過駁番長。長髮落車時完全戟住晒又黏黏的，頭頂壓扁髮尾又炸開好古怪，現時呢個髮型就最完美。」</p><p>FW15新品　型爆黑魂</p><p>防油防汗　不脫彩妝</p><p>歷代女騎士性感icon</p><p>「皮包鐵」烈女常被認為獨立自主又性感，其實自60年代起，已有型爆女星不愛四個轆只愛鐵騎。</p><p>60年代</p><p>瑞典籍荷李活女星Ann-Margret，於電影《The Swinger》中揸500 cc Triumph T100C Tiger鐵騎造出傳奇形象，更迷上電單車成為真正電單車手。圖中經典綠色圓鈕皮褸，搭超性感黑絲，使人一見傾心。</p><p>70年代</p><p>來自法國的絕代性感尤物Brigitte Bardot，愛電單車愛到以車為名出碟，火辣黑皮短褲配過膝長boots，一頭金髮隨風飄散，狂野迷人。</p><p>80年代</p><p>搖滾樂隊The runaways前結他手Lita Ford，1979年脫離樂隊後，punk rock精神更推至極致，銀窩釘皮褸、電結他配鐵騎實為絕配。</p><p>90年代</p><p>pop rock icon P!nk亦是電單車好手，性感緊身黑皮褸，配洗水boyfriend jeans，露出健美人魚線，90年代味極濃。</p><p>千禧世代</p><p>Kate Moss，2013年拍攝由Terry Richardson操刀的電單車品牌Matchless 廣告，完美演繹皮褸配短褲造型，更騎上教父Marlon Brando的經典電單車。</p><p>（a）Guess<br>尖沙嘴新港中心105號舖<br>（b）bareMinerals<br>尖沙嘴海運大廈Facesss <br>（c）龍城大藥房<br>尖沙嘴加連威老道28號<br>（d）YSL <br>金鐘太古廣場156號舖<br>（e）Sports b.<br>銅鑼灣世貿中心 G001-005店<br>（f）Juicy Couture<br>中環IFC  3081號舖<br>（g）Lane Crawford<br>中環IFC</p><p>記者：楊麗珊<br>攝影：徐振國<br>編輯：黃仲兒<br>美術：吳子豪</p></body></html>