<html><header><meta charset="utf-8"><title>樂香園：李寧重出江湖 - 海迪</title></header><body><h1>樂香園：李寧重出江湖 - 海迪</h1><p>曾是內地體育品牌一哥的李寧（2331），上周六成立25周年，公司選擇此時作出一個耐人尋味的決定：把5年前高調更改的品牌slogan「Make a Change」，回復番做原本的口號「一切皆有可能」。種種迹象顯示，「體操王子」李寧本人已不願再靠專業管理人來打理公司，決心重出江湖，坐番落driving seat。<br>當年體育股「應收賬泡沫」爆破，李寧在這風暴中險些沒頂，無奈地引入私募基金TPG救亡。基金代表金珍君入主李寧做CEO後，把公司經營模式推倒重來，由批發改做零售，又挖角adidas、Nike的設計師，仲仿效fast fashion企業咁加入快速補貨等運作。改革後的李寧，產品「山寨」得來的確較以前精美，定價亦回歸大眾化路線，不再爭做「上菜」。<br>以上故事聽落make sense，但改革未見其利先見其弊，因要大舉投資，如天價贊助球星，又要向國際級企業挖角。水喉開大咗，但改革後谷大了的銷售，是否可抵銷得番呢條數呢？<br>李寧自2012年起，三年來分別勁蝕20億、3.9億及7.8億元人仔，今年初又要供股，令市場極度失望。金珍君多年來不斷叫投資者等佢，但最後決定離棄佢的卻是李寧本人。金珍君數月前「被離職」，聞說連當年他請落的五大高薪首長，近期都已被「清走」。炒人慳番嘅人工，分分鐘已經夠李寧今年賺番錢。<br>相信已抑鬱咗好耐的李寧本人，今年會全力把焦點放番喺盈利之上，唔會再搞些「投資未來十幾年」的項目，短期盤數反而唔需要太擔心。<br>只是長遠而言，當日斥巨資改革得來、如何經營一個品牌的know-how，會否隨人才離去而一併帶走？這可能才是長遠要觀察的地方。<br><br>海迪</p></body></html>