<html><header><meta charset="utf-8"><title>女神tea time：等低調股神表演 - Fifi</title></header><body><h1>女神tea time：等低調股神表演 - Fifi</h1><p>等待多時，港股噚日喺「國企重組」呢四隻字帶領下，終於聞番啲炒味，最少成交上番800億元樓上呀！不過大家要知，大市仍然脆弱，相信短期內有機會係彈散市，暫時抱住個心態係，有得食好食！<br>今日想講隻眾彩（8156），事關隻股背後有個股壇猛人任德章。任德章有「低調股神」之稱，股壇戰績輝煌！講遠嘅，2010年底配售上市嘅中國信貸（8207），第一次入貨價0.27元，炒到去1.65元沽；第二次就0.7元買1.6元沽，兩次炒賣賺過億元！近嘅就講國藏（559），2月公佈以每股0.36元引入任德章，之後最高炒到0.76元，較入市價高超過一倍。<br>講番眾彩先，任德章雖然早於2013年10月就成為眾彩主要股東，不過都冇咩大動作。至上年12月，大股東張桂蘭連3,500萬股（相當於4.35%）眾彩都要押畀BHP，即係被指沽空漢能間基金公司，證明佢都真係幾等錢使。去到最近任德章加注！張桂蘭以每股1.07元將1億股轉手畀任德章，任最新持股17.76%。你話任總唔係吼住呢隻股都冇人信啦。昨日收市1.2元，只係高任總買入價少少，以任總往績，你唔睇升一倍，打個七折都要去1.8元啦。<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>