<html><header><meta charset="utf-8"><title>政壹花生友：CY拖鉛又拖　建制呱呱嘈 - 花生友</title></header><body><h1>政壹花生友：<br>CY拖鉛又拖　建制呱呱嘈 - 花生友</h1><p>鉛水風波一個月，到底政府有乜做過？有呀，咪就係特首梁振英出嚟宣佈過，會成立一個獨立調查委員會徹查鉛水風波囉。當時唔少分析都話呢個委員會，無非係畀建制派頂檔，等佢哋唔使喺立法會支持以特權法調查。點知委員會一直未正式成立從速開工，搞到建制派呱呱嘈，話好難向支持者交代。<br>有泛民中人同花生友講，有冇留意呀，民建聯見完政務司司長林鄭月娥後，喺鉛水事件上有轉軚之嫌喎，事關佢哋話立法會之前就以特權法查鉛水風波投票時，民記同工聯會等都係反對，𠵱家卻話唔排除支持；雖然民記講到明有前提，月底前唔成立就有可能支持啫，但擺明都係區選當前，唔敢失票而出言！</p><p>泛民搶攻建制基層票</p><p>花生友問過建制派中人，唔少人都對委員會只聞樓梯響唔多like，因為受鉛水風波影響嘅屋邨係基層票，明明係佢哋票倉，𠵱家卻俾泛民強力搶攻，大嘆喺地區做幾多嘢都冇用；有人仲苦笑稱，委員會拖得一日、佢哋嘅選票可能多失一張，惟有畀啲壓力政府，叫政府幫幫忙唔好hea住做。<br>而泛民主派因鉛水風波打咗支強心針，據聞稍後會大力向建制派施壓，要求喺立法會支持以特權法調查。有泛民話，當建制派想用拉布抹黑泛民，佢哋會用鉛水風波轟建制做嘢慢；至於要邊種區議員，咪畀選民自己慢慢揀囉。<br><br>花生友<br>周二、四刊出</p></body></html>