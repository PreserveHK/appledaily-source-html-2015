<html><header><meta charset="utf-8"><title>大棋局：亞投行示範做deal - Mr. Tregunter</title></header><body><h1>大棋局：亞投行示範做deal - Mr. Tregunter</h1><p>中國成立亞投行，其實係一件好好嘅案例，讓我哋學習點樣做deal。其中有一單花邊新聞頗有意思，但講呢單花邊新聞前，先講一個古仔，可以令我哋更容易了解成個概念。<br>春秋時期齊國嘅田常想叛亂，又怕政敵高、國、鮑、晏四大家族，所以打算出兵魯國擴大自己聲望威勢，孔子知道後就派學生端木賜拆局。端木賜去齊國見田常，同佢講：「魯國好難打㗎，城牆又薄又矮，主上愚昧不仁，大臣虛偽無用，平民又唔想打仗。你不如去打吳國，吳國城牆夠高夠厚，武器裝備夠新，全國精兵，大將又醒，呢個易打。」田常聽完火都嚟：「你係咪玩嘢？」端木賜就話：「我聽人講，憂患在內嘅攻強，憂患在外嘅攻弱。閣下𠵱家嘅憂患在內，如果打贏魯國，你老細齊公會驕，更加集權，你同事亦會為咗爭功更加排擠你，你喺齊國就危險。不如打吳國，打輸場仗，你老細講嘢都客氣啲，同事怕孭鑊會縮，到時齊國你玩晒！」<br>田常覺得啱聽，就按端木賜教路扮攻打魯國，然後等吳國救兵嚟時同吳國開戰。之後端木賜趕去吳國，勸服吳王夫差借救魯國為名北上爭霸；又趕去越國，引越王勾踐趁吳國北上時實行復仇大計攻吳；再趕到晉國，分析形勢要晉公備戰，等吳國打贏齊國時迎頭痛擊吳國，每個游說環節都十分精采，但暫不贅。最後外面七國咁亂，而魯國相安無事。<br>亞投行嘅花邊新聞，同上述故事十分相似。當中國諗計點樣勸服歐洲各國加入時，用咗放風一招。據《金融時報》報道，英國外交部最初係反對加入亞投行，但後來有中國官員放風，話有個歐洲小國會加入。英國財政大臣歐思邦就建議首相卡梅倫早啲加入搶人民幣業務嚟做。<br>經過五年QE，世界經濟仍然唔好，各國都心照。中國睇準各國都搵緊有油水嘅項目做，捉到路知道英國想做人民幣離岸中心，盧森堡想成為亞投行歐洲辦事處。當各國趑趄不前嘅時候，只要拉到一個大國加入就有象徵意義，其他國家自然會驚執輸紛至沓來。結果英國一宣佈加入，德、法、意都即刻認頭。<br>所謂縱橫家其實就係做deal，不過做嘅係國與國之間嘅超級大deal。端木賜去每一國游說都捉到路知道對方想要咩，中國搞亞投行亦了解各國如意算盤。美國搞TPP想將中國摒除在外，中國搞亞投行則拉各國入場，也就係2015版嘅合縱VS連橫。究竟邊個先係大棋手？就讓我哋放長雙眼睇落去。<br><br>Mr. Tregunter</p></body></html>