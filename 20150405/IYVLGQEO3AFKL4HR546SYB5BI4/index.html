<html><header><meta charset="utf-8"><title>落的士發生爭執范振鋒涉打交被捕　眼腫面傷</title></header><body><h1>落的士發生爭執<br>范振鋒涉打交被捕　眼腫面傷</h1><p>新城DJ范振鋒出名好脾氣，但昨凌晨卻爆出他與人在青龍頭寓所樓下涉打交，有指事發時范振鋒下的士，對方準備上車，卻突爆衝突，繼而拉扯動武，兩男拳頭交十數分鐘被警方到場制止，他們同被拘捕，范振鋒的眼、鼻和嘴等臉部多處受傷，李思欣肉赤老公被打。</p><p>現年41歲的范振鋒昨日凌晨爆出與一名31歲男子街頭起爭執後，兩男涉互相毆打，同告受傷。警員接報到場調查後，將兩人拘捕，同時送到屯門醫院驗傷及接受治療。范振鋒老婆李思欣獲悉後，與媽媽結伴趕到醫院，事件擾攘到今晨6時許，由李思欣駕車接送范振鋒及母親返家休息，昨日范振鋒留在家中，未有外出。</p><p>據悉，范振鋒前晚單獨外出為友人慶祝生日後，約11時半乘的士返回青龍頭豪景花園寓所樓下。當范振鋒下車時，與匆匆上車的男子發生爭執，當時兩人可能有酒意，口角後涉大打出手，由於夜闌人靜，嘈交聲浪太大驚動低層鄰居，屋苑保安見狀即報警，不久李思欣便與母親落樓了解。</p><p>「架車打凹咗」</p><p>有鄰居王先生昨凌晨目睹打交過程，他報料說：「嗰陣大約11點40分，有個疑似江湖人士指住係咁鬧，兩個人喺車度打交，我聽到的士司機係咁同警察講，的士司機都係受害者，架車打凹咗。」王先生表示兩人拳頭交打了十多分鐘，范振鋒不小心甩掉婚戒要找回。范振鋒打交時眼、臉頰、鼻和嘴部都受傷，與打交的男子一同送院，范振鋒戴口罩下救護車，全程頭耷耷，他自行步入醫院，至於另一名男子被扣在床上由救護員推入醫院，當該男子對着記者鏡頭，情緒激動高喊：「喂，真係俾人打，斷肋骨都要俾人打，冇嚟禮貌。」<br>直至凌晨4時許，范振鋒診治後再由警員陪同離開醫院，登上警車返荃灣警署協助調查，范振鋒及涉案男子涉嫌在公眾地方打架被捕。</p><p>為同樓住客</p><p>據知范振鋒臉部仍腫痛有瘀痕，部份位置擦破皮，情況不算太嚴重，記者昨致電范振鋒慰問，他疲累的說：「我冇乜事，瞓咗一陣，鼻、嘴有少少傷，𠵱家件事交咗畀警方調查，唔方便講太多，唔該晒。」李思欣昨日貼身照顧老公，有指當時范振鋒有酒意，她說：「朋友生日，所以飲咗少少酒，佢11點打畀我話返緊嚟，但咁耐都未到，我打畀佢就係警察接聽，我都心慌，飛撲落樓，見到老公坐咗喺石壆，我當時有啲想喊，望真佢啲傷勢，好彩皮外傷，但都好心痛。」<br>李思欣指老公平日處事理智，甚少同人爭動粗：「佢會用理性方法避開，可能呢次因為有碰撞，佢又飲咗少少酒，不過佢仲好清醒，行動自如。」有指涉案男是同樓住客，李思欣說：「聽完有少少怯，惟有出入小心啲，唔諗搬屋住，希望快啲解決咗件事先。」<br>採訪：陳杰</p><p>網友熱話：「公眾人物要收火」</p><p>范振鋒昨凌晨與人爭執及互相毆打，警員將二人拘捕，引來不少網民評論。<br><br>sng850：公眾人物就要收吓火啦！<br>Wigit Wuttivai：近年人氣急跌，乘機宣傳吓、博上鏡？<br>青峰BBG：佢好好禮貌。<br>Ken Wong：鋒哥，型呀！<br>2013gundam：最主要係邊個出先，如果只係自衞還擊，咁就冇問題。<br><br>資料來源：各大討論區</p></body></html>