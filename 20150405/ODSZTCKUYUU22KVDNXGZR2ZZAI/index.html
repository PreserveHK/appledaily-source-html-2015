<html><header><meta charset="utf-8"><title>Sunday Fever：亞視原本好勵志  - 馬啟仁</title></header><body><h1>Sunday Fever：亞視原本好勵志  - 馬啟仁</h1><p>長長嘅復活節假期，對好多人嚟講正係好好唞唞氣嘅時機，因為令人窒息嘅事件實在太多，諗番自細睇亞視，多得家中老竇鍾意鋤強扶弱，仲話我知呢個台嘅節目有一個共通點，就係好勵志，啱晒球迷們咁話。<br>小朋友感情其實好易呃，尤其是你有禮物送，細細個真係收過ATV兩份大禮，第一份係佢哋趁地鐵啱啱通車嘅時候，喺彩虹站派銅錢宣傳《天蠶變》，嗰時雲飛揚嘅地位勁過家陣嘅尹佩斯，所以我一放學就同隔籬屋阿朱女去排隊攞，個銅錢唔見咗好耐，但到近排同班老餅行山迷路時，都好自然會哼兩句：「獨自在山坡，高處未算高」嚟壯膽！<br>第二份禮就喺旺角場攞嘅，唔記得點解要去球場嘞，總之係好多小朋友排排坐攞眼鏡，係3D眼鏡，即係一邊藍一邊紅嗰種第一代立體眼鏡，用嚟做乜呢？係畀你返屋企睇立體嘅《星仔走天涯》嘅！<br>大專時直頭差啲愛上亞洲電視，因為佢哋竟然會直播大專運動會，比賽嗰日我專登校定錄影機，睇吓自己會唔會上鏡，可惜由於跑得太慢，淨係得起跑時出現咗十分一秒，於是下定決心練多啲跑快啲再博上鏡，下年我真係跑快咗嘞，但ATV已經冇再轉播。<br>當年收費電視未主宰體育節目嘅時候，星期日朝早嘅《NBA地帶》係令人會早起身嘅原因，同無記嘅《球迷世界》一樣，對推動運動以及香港人早睡早起曾經有深遠貢獻，只係時至今日，波友只會越來越夜瞓。<br>喺大賽直播權未發展到只有獨家玩晒嘅時候，亞視喺世界盃同奧運就擔當咗黑馬嘅角色，牌面永遠輸無記一截，但係反而激發咗佢哋靈活變通，由明星足球隊嘅嘻嘻哈哈，到霑叔嘅執波仔角色，都係好好嘅示範。<br>其實做體育節目有好多種方法，而我懷疑球迷之中，有好多都係鍾意剝花生嘅，最好你哋電視台就鬥得激啲，咁我哋又睇得爽啲，而亞視喺90年出咗最絕一招，就係現場直播唔播廣告，當時贏盡球迷掌聲，之後就成為咗電視直播嘅標準格式嘞，搞到講波同事想唞吓都唔得。嗰屆仲有開心主流派唱主題曲，可惜我到今日都未見過19比9同29比9嘅賽果，林敏驄你呃人。<br>亞視停播在即，但暫時都仲未放棄播本地波，算係幾有體育精神，大家入場睇波時，不妨同亞視員工打吓氣。<br><br>KEYMAN<br>節目主持</p></body></html>