<html><header><meta charset="utf-8"><title>80後狀元農夫旺角種瓜抗霸權</title></header><body><h1>80後狀元農夫<br>旺角種瓜抗霸權</h1><p>要定性他的職業，很困難。拍賣會即時傳譯、電影大茄，書店經理……遙身一變，又成為旺角天台農場的場主，「農場唔係純為綠化城市，而係希望有自家出產，試過賣啲洛神花俾廣東道排檔小販，賺過幾十蚊」。他自嘲似的微笑。會考五A二B，大學選讀哲學，正考取油漆中工資格，補貼農場開支。廿六歲，他的工作假期，在旺角不在澳洲，由零開始，實踐生活中的無限可能，他是八十後另類港青陳可樂。<br>記者 呂麗嬋　攝影 黎樹雄<br> <br>走進陳可樂那個位於新填地街的天台農場，眼前一亮。六層高的唐樓天台，縱橫交錯的魚骨天線以外，竟是一片綠油油。春日花開，正在結果的木瓜，還有牛油果、熱情果和龍眼。除了果樹，地下還有一盤盤的香草，發出陣陣幽香，「我哋正同walk in hk傾緊，計畫將農場列作景點，順道介紹埋香港嘅地產霸權，呢樣嘢，最富香港特色！」他古惑大笑。<br> <br>事實上，這個天台農場坐落的唐樓，正是市建局的收購項目之一。一梯兩伙的物業，七成業權已被收購，「喺呢度搞農場，係想話俾政府知，土地，唔單止為重建同賺錢，仲有其他用途」。天台農場的泥土，來自新界東北；樹苗呢？則來自元朗一個被迫遷的農場。「今時今日嘅香港，要安居，唔係咁易」。他苦笑。由荒郊到城市，收購迫遷，摘去鮮花種出大廈的故事，每天上演。<br> <br>唔想咁樣，可以點樣？他想到開一個農場，還要選址時日無多的唐樓！「呢度無電梯，廿幾包泥，全部人手由地下運上天台」。透過面書，號召各路認識和不認識的壯丁網友，權充搬運工人，又編訂更表輪流當值，「呢度全部都係義工，有做銀行，又有教書同社工，住得遠，放咗工上嚟淋完水先返屋企；隔個週日，又要施肥翻土」。邊學邊做，建在殘舊天台上的山寨農場，成為不一樣的MK風景，還做成首宗交易。<br> <br>「叫得農場，梗想有生產，賣過啲洛神花同到手香俾廣東道嘅排檔小販，只係數量太少，無以為繼」。像文青多過農夫的小伙子，很坦白。利用廚餘為農作物施肥；努力「增產」，為小店提供食材。在剛過去的週日，他還親自到印度教會主持分享會，為茹素的教徒講解種植香草的方法。「生活，係咪只有買樓供樓？會唔會有其他可能性？」這個問題，他由中學問到大學。畢業了，還想不通。<br> <br>家住元朗，出身基層家庭，爸爸做地盤，會考五A二B、最需要上流的他，偏偏沒揀據稱最有利上流的BBA，而是選讀哲學，為人生找答案。「大學時好孤癖，但同師兄一齊守護菜園村，改變咗我好多，令我好想對個社會承擔多啲」。未畢業，加入土地正義聯盟，為屢被迫遷的農民奔走；又走訪遭政治檢控的異見者，出版沒多少人注意的小眾專書。<br> <br>錢不夠時，就做散工幫補生活，由身光頸靚的拍賣會傳譯，到在地的油漆師傅不一而足，總算能自給自足，「生活，其實仲有好多可能性」。條條小路，未必都能通羅馬，但至少，踏出了第一步，「唔做過，點知得唔得？」愛讀哲學的狀元農夫，的確與別不同。</p></body></html>