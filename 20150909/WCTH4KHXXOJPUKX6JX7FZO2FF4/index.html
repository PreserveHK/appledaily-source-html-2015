<html><header><meta charset="utf-8"><title>一周三件：廣南吼位試兜 - 錢雋</title></header><body><h1>一周三件：廣南吼位試兜 - 錢雋</h1><p>廣南（1203）食住呢潮飛天豬價，鮮活瓣數可以穩住收益，兼穩住派高息，加埋淨現金牛，再跌可以試兜。<br>廣南主打馬口鐵、鮮活食品代理，同透過聯營經營養豬銷售瓣數。今年第二季開始，祖國豬價先至飛天，但廣南聯營養豬公司已經受惠到，上半年同比虧損減少咗，兼帶動廣南總體鮮活食品分部溢利，增長咗14%，到3,930萬元。第二季打後，豬價keep住高位，諗到係，全年計，廣南呢瓣項目，繼續有運行，彌補到馬口鐵短暫業務倒退情況，全年成績單唔會過份走樣，兼穩住派息。</p><p>估值派息皆吸引</p><p>好保守計數，廣南今年下半年EPS，只係keep住上半年6仙，全年eps 0.12元，預測8.7倍PE，唔係過太之餘，廣南最起碼亦可keep到上年2.5仙末期息，全年預測息率上到4.3厘，吸引。<br>廣南到今年6月尾淨現金達到7億元，cash rich亦畀集團相對充裕條件繼續派息。又隨住呢期中港大插插，廣南由6月2.23元，到家陣累跌咗53%，現價（1.07元）幾乎落番2011年起步位，得0.4倍PB，比起過往10年歷史平均0.77倍PB，平咗近半，亦挨近2008年金融海嘯10月慘烈價0.33倍PB水位。<br>又場內近磅包裝瓣數，有中糧包裝（906），0.74倍PB、祖國奧瑞金（深002701）5.7倍PB。養豬瓣數有惠生國際（1340），講緊0.46倍PB，廣南比邊瓣，都係平咗截。廣南再跌，吼住四年橫行底0.88元冷灶煲一煲，到時預測息率回報5.5厘，防風力更強，當只係追上惠生0.46倍PB，廣南講緊要升36%到1.2元。<br><br>錢雋<br>細價股專家<br>本欄逢周一、三、五刊出</p></body></html>