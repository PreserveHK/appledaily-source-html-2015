<html><header><meta charset="utf-8"><title>【飲食籽】翠華暫別中環　做慈善兼派免費下午茶</title></header><body><h1>【飲食籽】翠華暫別中環　做慈善兼派免費下午茶</h1><p>開業17年，位於中環威靈頓街嘅翠華餐廳，一向係蘭桂坊型男索女蒲後必到熱點。呢間翠華更加有「深海中的燈塔」之稱，皆因夜麻麻喺老蘭乜都睇唔到，識咗新朋友啦喎，最啱帶佢哋嚟坐坐，畀餐廳入面盞大白光燈照吓，仲唔一清二楚？<br><br>之但係，呢間翠華嚟緊會同大家暫別，裝潢到12月下旬先再開，並會喺今個星期五晚，即係9月11日搞個暫別party。而下晝三時至五時，仲會免費送300個下午茶。不過最有意義都係，全日嘅營業收益會捐去高錕慈善基金，幫助患腦退化症嘅病人。食客又可以自由捐款，多多益善，少少無拘。下午茶入場券會喺星期五朝早11時30分，喺威靈頓街翠華餐廳門口派發，每人只限取兩張，先到先得，派完即止。<br><br>記者︰黃依情</p></body></html>