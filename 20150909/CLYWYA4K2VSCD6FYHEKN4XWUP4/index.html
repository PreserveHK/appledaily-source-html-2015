<html><header><meta charset="utf-8"><title>隔牆有耳：之前閱兵約定　坐足一個鐘馮煒光、周融　食飯密斟 - 李八方</title></header><body><h1>隔牆有耳：之前閱兵約定　坐足一個鐘<br>馮煒光、周融　食飯密斟 - 李八方</h1><p>上星期「幫港出聲」召集人周融同新聞統籌專員馮煒光同團去北京睇閱兵，唔知係咪冇機會傾密偈，噚日就有《蘋果》讀者撞到佢哋兩個一齊喺金鐘撐枱腳密斟，咁話晒兩個都係惹火人物，行埋一齊梗有景轟！點知馮煒光同八方講，話只係同傳媒朋友食吓飯，仲千叮萬囑八方唔好寫佢係CY嘅「紅人」，認真奇怪。<br>話說讀者梁小姐報料，話噚日晏晝1點幾喺金鐘某間酒家，見到隔籬枱坐住馮煒光同周融，當時佢兩個已經食完飯，但就仲坐喺度「細細聲」咁傾咗成個鐘先走，最後見到係由馮煒光負責埋單㖭。</p><p>叫人咪寫佢係紅人</p><p>八方見佢兩個咁好傾，唔知係咪又有大搞作？於是第一時間搵佢哋問問，點知佢兩個人不約而同話食飯傾吓閒偈啫！周融坦白啲，話平時同馮煒光唔多碰頭，咁啱前幾日喺北京睇閱兵時撞到，咪約埋返香港後食飯囉，實情餐飯仲有一位朋友在場㖭。不過周融冇透露係邊個囉。<br>至於馮煒光就吞吞吐吐好多，除咗形容食餐飯好平常外，仲話自己成日同媒體朋友食飯，包括《蘋果》嘅同事，仲話佢都有同我哋社長堅哥食飯，冇乜咁奇怪！<br>不過，奇就奇在馮煒光之後提醒八方，唔好寫佢做「紅人」，因為佢只係眾多幫特首做嘢嘅人之一喎。<br>佢係咪紅人八方唔知，但佢撐CY真係好落力，好似佢噚日喺報章專欄話，個別媒體對特首民望「只報跌不報升」，好似中大民調話特首梁振英民望升咗0.8分又唔報，真係盡忠職守！</p><p>李八方<br><br>mailto:pf_lee@appledaily.com</p></body></html>