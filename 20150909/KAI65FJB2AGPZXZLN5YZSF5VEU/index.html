<html><header><meta charset="utf-8"><title>魯芬濕身好鬼勁未及曾主席醒</title></header><body><h1>魯芬濕身好鬼勁<br>未及曾主席醒</h1><p>喺議會內見「蕉」拆「蕉」嘅立法會主席曾鈺成，就算「堅離地」變成在水中央，一樣無「蕉」慮！為咗宣傳今年復辦5周年、喺10月18日舉行嘅「新世界維港泳」，香港業餘游泳總會聯同創作單位AllRightsReserved，邀請咗香港唔同界別人士拍咗一系列「拉埋你落水」創意照為健兒打氣。<br> <br>為咗「鈺」成其事，曾主席坐喺浮床椅「主持」水中會議，佢話感覺既軟又舒服，真係考慮拎返去立法會坐吓。見慣議員各出奇「蕉」嘅佢，除咗對發聲香蕉玩具愛不釋手，又鬼馬地喺「水上隨意門」從容步出，呢次佢唔問大家「玩乜？」而係大叫「好玩。」佢話好耐無游過長距離嘅水，若加以時日練習，相信可以完成渡海泳喎。<br> <br>啱啱退休告別校園嘅前香港鮮魚行學校校長梁紀昌，原來曾經喺停辦前1978年嘅最後一屆賽事參加過渡海泳，佢一直覺得呢個本土盛事好值得推廣，啱晒唔同界別、階層嘅朋友參加，良心校長今次聯同三位學生一齊喺水中拍攝，佢笑笑口話覺得自己好似海龍王，有蝦兵蟹將陪伴在側。<br> <br>詠春拳葉問宗師之子、年屆91歲嘅葉準，傳授詠春功夫達40多年，今次首度喺水中拍攝，水中練習木人樁法，八方見佢依然拳拳有勁，非常厲害，仲同新一代拳王曹星如一齊露兩手㖭。男神王宗堯、高登女神魯芬bb亦齊齊被拉落水，以水中特別賣相為泳手粉絲打氣。<br> <br>八方聽聞今年賽事仲注入新元素，包括增加參賽名額至2,500個，又增設學校及慈善組別，一方面透過學校組別推廣維港泳同游泳文化，另一方面則透過慈善組別邀請非牟利機構籌款，鼓勵大家將愛心化為行動，唔落水都科水。<br> <br>賽事小資料：<br>日期：10月18日(日)<br>時間：上午8時30分<br>賽道：賽道由鯉魚門三家村公眾碼頭游至鰂魚涌公園公眾碼頭<br>賽事全長：1.5公里<br>資料來源：主辦單位</p></body></html>