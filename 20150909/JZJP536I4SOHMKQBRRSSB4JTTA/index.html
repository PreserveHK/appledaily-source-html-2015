<html><header><meta charset="utf-8"><title>異動空間：超人重組要升？ - 魏力</title></header><body><h1>異動空間：超人重組要升？ - 魏力</h1><p>上午仲死吓死吓的港股，午後挾足800幾點，好似彈弓咁壓得越死，一挾倉就彈得又急又勁。從成交分析，魏力留意到升緊300、400點時，成交額一直上得唔快，直至挾到600點之後，二三線先見買盤去搶，午市埋單成交有500億銀，算相當不錯了，起碼不是乾炒牛河，下周聯儲局議息前，有條件挾多三幾日，宜先平期權淡倉。不過，以22000點為初步目標，只有700點水位，也不值得重手博，國企改革疑似好事近，唔熟唔食，揀番中船防務（317）小注走一轉算了。<br>圖表確實出現幾個利好訊號：一、恒指收市一個月以來首次升穿10日線；二、9 RSI升穿4月大時代以來降軌，並形成頭肩頂形態；三、MACD短線可望重回牛差距。H指走勢差不多，短線反彈暫以9900點為目標。<br>超人近年每次重組或做大刁，港股走勢都唔會太差，昨日挾爆淡倉，收市後就宣佈長建（1038）、電能（006）合併，是事有湊巧，抑或春江鴨入場為合併造勢？這就不得而知了。通告指重組料於明年初完成，距今約為4個月，樂觀去睇戰友或可享受一個中期反彈浪，市況動盪，還是見步行步吧！<br><br>魏力<br> http://www.facebook.com/2012jason </p></body></html>