<html><header><meta charset="utf-8"><title>魚樂無窮：尋找博反彈佳品 - 唐牛</title></header><body><h1>魚樂無窮：尋找博反彈佳品 - 唐牛</h1><p>升、升、升！港股下晝出現大時代式升市，一度衝高逾800點，埋單升775點，成交增加至827億，橫睇豎睇都係真升市。升啲乜？有人話大陸貿易數據奇差，阿爺放水機會大增；有人話恒指RSI底背馳，技術指標計一定要彈。<br>我就簡單啲，單從人性角度出發，諗到兩個原因︰<br>1）淡友平倉。恒指由4月高位28588點，跌到噚日低位20524點，足足8,000點或28%，淡友大獲全勝，但一日未落袋，一日都未算贏。港股下晝一浸浸炒上，淡友由慢慢食糊改為鬥快搶糊，造成越升越有嘅局面，最後更惹來博反彈嘅資金入市，結果由頭升到尾。<br>2）散戶心死。有睇開蘋果散戶指數都知，上周五散戶入市意慾係零！試想想，股市贏錢人少輸錢人多，全世界唔想買嘢，升市變得理所當然，相反理論再次應驗。一句到尾，所有原因都係事後孔明，實質理據欠奉，從炒賣角度出發，其實會挾得更狠。<br>噚日喺facebook自爆掃咗惠理（806）博反彈，同樣有兩個原因︰第一，沽空勁。8月中以來，惠理沽空率全部雙位數，星期一更達42%，意味近半成交係淡友所為，彈弓壓得越耐，釋放嘅彈力一定越強！第二，beta值高。根據彭博數據，惠理beta高達1.8，即係恒指升一成，惠理升夠18%，你話唔揀佢點得？<br><br>唐牛<br> https://www.facebook.com/tongcow88 </p></body></html>