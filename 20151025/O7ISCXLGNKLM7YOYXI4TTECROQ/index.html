<html><header><meta charset="utf-8"><title>散打女騎馬人露背裝去Ball搶晒鏡</title></header><body><h1>散打女騎馬人<br>露背裝去Ball搶晒鏡</h1><p>剛周五晚「花月春風」馬主包大偉，在灣仔君悅酒店舉行一個名為Hollywood Goes To The Races的慈善舞會，為非牟利機構「香港樂童行」(The HUB Hong Kong)籌款。<br>舞會的主題衣著是黑呔，大部分男賓客都有跟隨衣著指引。馬會CEO應家柏伉儷有出席外，圈中多位騎練和馬主都鼎力支持，包括告東尼夫婦、莫雷拉同太太，以及大摩、郭能等。馬主方面，就有「淳綵」嘅靚仔王經緯、「寶成福星」新婚夫婦蕭煒忠同嬌妻、「帶寶來」嘅王家揚及勁索女友Christine、「友瑩格」嘅楊毅等，連曾係散打冠軍嘅女騎馬人王麗銀亦有參與，佢仲穿露背裝，同平時騎馬形象大有分別，與Christine、雷神嫂等美女一樣咁搶鏡。慈善舞會延開37席，連荷里活女明星Heather Graham都有到場支持。<br>包大偉是澳洲人，但非常關心香港貧窮兒童問題，「香港樂童行」喺深水埗有會址，服務基層小朋友，提供課餘補習等活動。所謂好心有好報，包大偉嘅「花月春風」及「風花雪月」，將出戰周日(25日)之沙田錦標及精英碗。其中「花月春風」曾經三次角逐冠軍一哩賽，得一冠兩季全上名，一哩實力有幾勁毋須多講，均速馬仲要加埋個一檔，包大偉隨時做完善事就有得捧盃。</p></body></html>