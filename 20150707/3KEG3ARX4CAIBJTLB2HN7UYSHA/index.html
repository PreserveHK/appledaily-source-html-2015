<html><header><meta charset="utf-8"><title>智取大市：暴力救市兩日見真章 - 晉佳</title></header><body><h1>智取大市：<br>暴力救市兩日見真章 - 晉佳</h1><p>近期有唔少讀者喺4月入市揸重港股，遇正近期大跌市中途，繼續揸又唔係，沽出去止蝕又唔係，去到呢種進退兩難嘅情況，操作永遠係最困難。<br>晉佳認為，最有效嘅應付兩難局面嘅做法，其實係預先避免進入兩難困局嘅漩渦。下一步，就的起心肝每一日做好功課，諗定下一日嘅操盤策略，例如升市要點做，跌市要點做，個倉跑輸大市又點做，想贏多啲又要點做，所有策略必須超前預想，先至能夠第一時間做出適當行動。<br>例如，喺人行減息兼降準後嘅上星期一，開市前諗定劇本，眼見好消息配合之下，港股都升唔起，必須減持。定好策略，行動就會變得機動性，如果可以喺上星期一大手減持，就能避過跟住一個星期嘅地獄跌市。<br>今次跌市既成事實，未來就要好好諗一諗，港股會唔會好快見底？如果見底又要點執倉？進行任何投資，要成功必須要勤力，共勉之。<br>面對七國咁亂嘅市況，要好好分析大市形勢，首先係要搵出重點，其他non-event嘅嘢就唔好嘥時間分析，希臘脫唔脫歐？晉佳只會睇睇標題就算。<br>今日重點係，點解中央出咁多招，港股噚日都插得咁勁？A股又咁弱雞？中央連環出手救市，但同時又要為孖展去槓桿，避免日後A股出現高槓桿風險。救市最有效嘅方法，係先唧走配資，取而代之係用實錢彌補缺口，成為股市資金新動力。</p><p>第一注買華夏滬深300</p><p>中央噚日靠救市消息令A股裂口高開，然後繼續斬孖展，似乎係等孖展斬夠，風險減低，先由實錢入場掃貨。<br>中央打開口牌支持A股，噚日都唔能夠撐起股市，係咪代表中央救市失敗呢？晉佳偏向相信，中央幕後智囊多的是，打得出疑似亂章的牌局，其實背後可能係一場有紋有路嘅翻身戰。只不過中央想先為A股去瘀，然後先打針。至於幾時去完瘀？應該就快搞掂，以免救市消息攤凍，再唔升就冇人信中央，股民失信心就更不堪設想。<br>點解中央救市措施咁暴力？唔怕嚇壞外資？原因係中央要先安撫A股大戶，而呢班A股大戶本來炒股就係暴力哥上身，中央要應付呢班大爺，就要以暴易暴，外資睇法唔理得咁多。<br>晉佳從來唔同意A股係一個散戶主宰嘅市場，只係A股大戶個性生得比較似散戶咁解，而喺肯聽黨中央說話先有運行的潛規則之下，中央要各部委以至券商齊聲支持股市，其餘大戶就可能鬥入市以示效忠，然後隨住食物鏈向下伸延，最後連散戶都動用儲蓄不停掃貨，只要乖乖地用實錢炒股，就係愛黨象徵。<br>然而，中央呢輪救市係龍係蛇，應該未來兩日就自有分曉。家陣中央打莊，晉佳相信，只要大市短期能夠回穩，就可以博呢一轉順風車，到時第一注，先買華夏滬深300（3188）。<br><br>晉佳<br> http://www.facebook.com/pages/ 晉佳/719009541518415<br>本欄逢周二刊出</p></body></html>