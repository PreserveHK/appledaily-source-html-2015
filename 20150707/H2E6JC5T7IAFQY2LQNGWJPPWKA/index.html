<html><header><meta charset="utf-8"><title>足動神經：睇見智利想起昆士柏 - 波神</title></header><body><h1>足動神經：<br>睇見智利想起昆士柏 - 波神</h1><p>無冕美斯愧拒賽事最佳球員獎，但封王嘅智利，整體主攻戰實在出色，場場波嘅最佳球員都唔同，亦唔值得頒畀任何一人；不過見到神射手獎得主之一嘅伊度亞度華加斯（圖），同右閘伊斯拿呢兩位主隊主力，場場咁生猛，想起啱啱降咗班嘅英冠隊昆士柏流浪。<br>美洲國家盃盟主智利有三位主將來自上季嘅英超隊，阿歷斯山齊士去夏世界盃決賽周後以3,500萬鎊加盟阿仙奴，呢13個月期間，冇停過咁滯，踢咗67場正選，入29球及錄得14次助攻，個轉會價，馬後炮睇，真係抵到爛。據報「山神」話唔使兵工廠放佢一個月暑假，減半即返英國報到，準備八月初新球季；勸佢波士雲格勿太興奮，否則又重演上季季初急用、踢完世界盃決賽嘅奧斯爾，結果「大眼仔」季中捱唔住受重創，唞咗三個月。要爭聯賽冠軍，最緊要段力用得啱，唔係季尾失手，又會再賴傷兵多。<br>山神咁勁，祖記想放走嘅維達爾爆發力仲強，啱踢英超；不過已28歲而且性格帶點狂妄，阿仙奴本身有大量攻中人選，擸到門將施治後，要多個頂級防中更妙。喺美洲國家盃期間，當選過全場最佳嘅智利右閘伊斯拿同前鋒伊度亞度華加斯，上季就俾意甲祖雲達斯同拿玻里，分別借到倫敦蚊型英超會昆士柏流浪，際遇差得多。<br>球會季中換波士，呢對「落難孖寶」亦越踢越沉，上季季尾冇乜真正踢過護級戰，呢13個月嘅正選上陣次數，夾埋只比「山神」多踢一場。見到佢哋喺美洲盃出盡10成功力博賞識，有時有實力都要講際遇，話晒係冠軍隊成員，來季離開英超，有機會翻身。<br>昆士柏流浪已死，另一有翻身機會應該係入咗18個聯賽入球嘅土炮箭頭查理柯士甸。呢位踢法全面嘅硬漢下半季冇晒心機，好多場波笑住踢，似毫不在乎，入球量跌watt（最後10場聯賽僅入三球）；般尼降班，暫時賣得最貴係三百多萬鎊嘅後衞捷比亞（丹尼艾格斯轉會費金額有待仲裁確認），侯城嘅湯馬士恩斯去打比郡值四百多萬鎊，但昆士柏暫時為柯士甸標價1,200萬鎊，紐卡素同般尼茅夫𥄫到實。<br>1,200萬鎊，買到個未見底嘅土炮國腳前鋒；3,000萬鎊爭個去年因腳踭受傷，唞過半年嘅同類型射手賓迪基，闊綽嘅利物浦，有冇得諗？文：波神</p></body></html>