<html><header><meta charset="utf-8"><title>中環在線：離開股壇半年　陸東復出現身財經清談節目 - 李華華</title></header><body><h1>中環在線：<br>離開股壇半年　陸東復出<br>現身財經清談節目 - 李華華</h1><p>好鍾意專訪「星級」分析員陸東嘅財經雜誌《iMoney》，年初封面大大隻字寫住「暫別贈言」，因為佢雙親不幸相繼逝世，無心戀戰下摺咗個基金，之後又要離開香港去旅行。離開咗香港魚缸半年嘅陸東復出，上耀才財經台，大家又有神級tips袋落袋。</p><p>講股樓及古董</p><p>今次耀才搵咗佢上「名人酒杯」節目，聞說今次係參考「志雲飯局」嘅清談節目。陸東好快應承咗，喺訪問會講股講樓，7月13日起分4集播，海報上面寫住「有陸東，投資唔駛盲中中（舂舂）」，又話佢係「投資界神算」。<br>睇返佢最近一次接受訪問，預測今年恒指大概會喺23000至26000點，噚日港股險守25000點，又幾準喎。<br>之不過個訪問喺2月底25000點水平做，港股喺兩個月內升咗3500點，呢個預測有啲盲舂舂。<br>喺節目入面，陸東仲會講埋佢從未公開講過嘅嘢──玩古董，佢話：「收集古玩一定要專」，仲貼咗「道光官窯」幅圖，唔知近年睇市麻麻地嘅佢，睇古玩眼光有冇叻返少少。</p><p>LAM仍持資產管理牌</p><p>耀才宣傳陸東上佢哋節目嘅時候，仲提起佢係Look's Asset Management（LAM）創辦人，話說佢年初講要賣盤，公司網頁已經無咗，佢隻Absolute Return Fund二月底已經無再update，究竟賣唔賣得成？<br>證監會網頁顯示，LAM個「就證券提供意見」嘅4號牌，上周四已經過咗期，值錢嘅「提供資產管理」9號牌仲喺度，咁即係賣咗定未賣箒？留名等睇陸東嘅回應啦。<br><br>李華華<br>mailto:LiWaWa@AppleDaily.com</p></body></html>