<html><header><meta charset="utf-8"><title>隔牆有耳：岳少新搞作吸客　美酒佳餚節　增威士忌專區 - 李八方</title></header><body><h1>隔牆有耳：岳少新搞作吸客　<br>美酒佳餚節　增威士忌專區 - 李八方</h1><p>五窮六絕，用嚟形容香港旅遊業都不為過，因為6月整體訪客量跌咗2.9%。至於可唔可以七翻身？似乎旅發局主席林建岳有啲計仔諗緊，佢透露10月22至25日舉辦嘅美酒佳餚巡禮會重返中環海濱，雖然再次收番入場費，但反應都好好，所有攤位已經出租，相信啲酒商覺得喺中環搞始終適合過喺啟德郵輪碼頭。</p><p>不減葡萄酒
</p><p>今年新點子在於特設威士忌專區，同葡萄酒分庭抗禮。岳少唔肯透露會引入咩威士忌，但話明一定係最hit嗰幾款：「我哋點會有out嘢㗎？」咁會唔會厚此薄彼減少葡萄酒？佢話唔會，因為葡萄酒始終好受歡迎，而且美酒佳餚巡禮同法國波爾多酒區亦簽訂咗合作協議。<br>但今年天氣極端，唔知10月尾仲有冇狂風大雨，岳少都有啲擔心，因為中環海濱塊地未平整得好，每逢落雨都變泥地，所以要未雨綢繆諗定對策。<br>其實岳少係美酒專家，早幾年仲係美國最大名酒拍賣行Acker Merrall &amp; Condit嘅十大收藏家之一，之前都捐過頂級葡萄名釀畀美酒佳餚巡禮，噚日同傳媒聚會都私人攞咗幾支出嚟，包括Meursault, Les Poruzots Henri Boillot 2006, Chambertin Clos de Beze Vincent Girardin 2002, Ch. La Mission Haut Brion 1998。<br>岳少話會繼續向政府爭取烈酒都免稅，因為同葡萄酒一樣可帶嚟商機。<br><br>mailto:pf_lee@appledaily.com<br><br>李八方<br><br><br></p></body></html>