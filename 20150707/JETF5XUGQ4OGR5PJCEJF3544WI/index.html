<html><header><meta charset="utf-8"><title>魚樂無窮：一個機會分出贏輸家 - 唐牛</title></header><body><h1>魚樂無窮：<br>一個機會分出贏輸家 - 唐牛</h1><p>阿爺暴力救市，硬生生將內銀內險券商A股推高，滬綜指力保不失，但細價股繼續成為人間煉獄，創業板指數插近7%。港股呢邊冇人救，結果淪為大戶提款機，恒指午後一度跌逾1,300點，逾1,800隻股見紅，細價股四腳朝天，冇四成跌幅都入唔到榜，慘不忍睹。<br>恒指4月大時代以來升幅全數蒸發，將我嘅牛市論完全推翻，錯咗就要認，冇計。事後孔明睇番，港股自QE後，其實已不存在牛市或熊市，股份升跌全靠熱錢推動，所以有嘅係資金市——有錢歌舞昇平，冇錢水盡鵝飛，正所謂「站在風口上，連豬都能飛」。數字王國（547）同新確科技（1063）兩隻喪炒股市值一度高達300億及240億，回頭睇番實在匪夷所思。<br>可以預期，大時代落幕後，今年內都唔會再有第二春。「真係咁悲觀？深港通可能會提早推出呢？」第一，大媽都元氣大傷，仲邊有心情買港股；第二，阿爺造市造到出晒面，邊度有人夠膽玩？第三，深港通主要玩細價股，但兩地已經血流成河，被視為鋼底嘅批股價一質即散，意味莊家要錢唔要貨，要重整旗鼓，唔係一時三刻做到。如果呢一浪埋單計數有利潤落袋，恭喜你，你成功跑贏大市兼打低好多對手，再一次證明，股市只要一個機會，就可以分出誰是贏家及輸家。專家？學Juno話齋︰「從來沒有，從來都沒有……」<br><br>唐牛<br> https://www.facebook.com/tongcow88 </p></body></html>