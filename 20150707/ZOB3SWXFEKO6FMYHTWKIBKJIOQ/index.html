<html><header><meta charset="utf-8"><title>金手指：不問價追摩比 - 孫柏文</title></header><body><h1>金手指：不問價追摩比 - 孫柏文</h1><p>對上幾個交易日嘅市況，相信唔使同大家重溫。亦唔到我呢啲青春派、走偶像路線嘅財經演員講跌市。但若問我有何睇法，第一件事就係估唔到759店周末六折劈價周年慶後，到股市都劈價。第二，我想勸本報同事，唔好叫大陸發生緊嘅市況做「官鱷大戰」。大媽被斬倉或止蝕相信就算係盲嘅，都唔會覺得見到鱷魚。若大陸嘅沽壓，係來自加埋冇一千人嘅「大鱷團」，你估李克強逐個見面照肺唔會扭轉跌勢咩？</p><p>接斬倉貨最開心</p><p>有老外兼國內分析員，話人行作為央行一齊落場踢，直接托市，會破壞誠信。乜誠信先？印鈔買股會破壞啲人對人民幣購買力嘅信心？係。但呢啲係長遠問題，如果唔係，作為白銀戰隊隊長嘅我，都唔使睇低迷嘅銀價睇到心罨。今次最破壞誠信唔係中共落場踢，而係中共落場踢都輸。中共大大聲話要做到啲政策結果，唔係一定做到嘅咩？共產黨唔係全能嘅咩？而家喺國內，就有最識嘢（有錢應該識嘢啲）嘅一億人，從呢次股市睇到呢個國王原來冇着衫！呢個中共講完原來係做唔到！托市咁簡單都做唔妥，咁啲乜一帶一路、亞投行呀，可以食蕉啦？呢個「中共全能形象」泡沫爆破先係最不明朗。<br>對上幾個交易日我一路都輕力加注，到噚日我就「暴力」入咗摩比發展（947）。你一睇可能問：「暴力入同不問價追有乜分別？」其實噚日沽盤掛牌好稀疏，冇得掃，幾萬銀就掃上廿個價位。啲貨係掟落來，即係賣嘅人冇耐性。咁冇耐性應該係被迫賣，即係斬頭盤。眾人皆醒你獨醉好out，喺呢個信貸氾濫嘅世界，應該係眾人皆被斬倉你獨真金白銀接貨先最開心。要知點解我睇好摩比，google孫柏文、摩比，睇番我以前寫過好多嘅文就得。至於我買咗幾多？差不多我成份老婆本，所以有冇錢娶老婆就睇佢。其餘嘅老婆本？周二應該多啲沽盤掃，所以會用埋去不問價追摩比！<br><br>孫柏文<br>獨立股評人<br> http://facebook.com/shuen <br>本欄逢周二刊出</p></body></html>