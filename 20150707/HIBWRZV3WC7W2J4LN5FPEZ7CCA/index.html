<html><header><meta charset="utf-8"><title>【我主場】梁漢文：我係好情人</title></header><body><h1>【我主場】<br>梁漢文：我係好情人</h1><p>現年43歲的梁漢文（Edmond），多年來學懂將路上遇到的沙石視為人生經驗，他自覺已到人生中轉站，所以他將下月的演唱會命名為「中場表演」。自認是個好情人的Edmond，除了陪老婆林文慧走過抗癌之路，又會𠱁老婆搞驚喜，他說：「珍惜當下，我好享受𠵱家擁有嘅一切！」<br>撰文：余燕儀</p><p>於89年參加華星新秀入行的梁漢文，將於下月舉行第4次個人演唱會「梁漢文紅館中場表演2015」，日前他在牛頭角接受專訪說：「中場表演嘅靈感嚟自美式足球嘅halftime show，希望除咗有正歌聽之外，大家會感覺好熱鬧。另外一層意義，因為自己喺樂壇、人生行咗唔短時間，唱咗20幾年歌，其實都好似一個中轉站。」</p><p>難忘《10號》</p><p>回望過去，Edmond覺得上半場精采絕倫，他說：「我覺得自己都豐盛，吸收咗好多人生體驗，由攞住書包參加新秀開始，盲舂舂入咗呢行，一路上上落落。當然問番我最難忘一年，我會揀03年come back返樂壇，做咗一隻大家好鍾意唱片（《10號》）。<br>「至於唔開心嘅事當然都有，自己經過咁多日子，回望番其實唔使睇得咁嚴重，每個人都會遇到沙沙石石，呢個都係人生經驗，唔係經過呢啲事，唔會有成長嘅我，𠵱家要珍惜當下，我好享受𠵱家擁有嘅一切。」<br>前年，Edmond陪老婆林文慧戰勝了癌魔，雖然今年兩人踏入七年之癢，但感情卻堅不可破，林文慧更幫老公設計個唱戰衣，還獻計要他玩降落傘出場，他說：「佢同以往一樣都係負責衫，今次誇張啲，有啲衫想我扮植物，降落傘就爭取緊，自己都覺得幾特別幾有趣，因為佢唔了解製作，反而啟發到我哋。」問到太太的身體狀況，他笑着說：「好，仲好打得，因為成日畀我捉去打拳跑步，以往佢少運動，我覺得一齊做運動，對佢最有益處。」</p><p>幽默優勝</p><p>鄭秀文曾表示如果要在BIG FOUR中揀情人，會選有幽默感的Edmond，他笑說：「佢焗揀啫，我諗自己都係好情人，兩個人相處日對夜對𠱁對方開心好應該，大家冇咁死板。我成日都𠱁老婆啦，搞吓驚喜，我諗佢最驚喜一次，係我舊年安排去韓國旅行，佢好鍾意睇《來自星星的你》，我靜雞雞訂咗《星星》餐廳同佢過生日，嗰次好成功驚喜。」</p><p>化妝：Maggie Lee<br>髮型：Moe of FIFTH<br>場地：小樽噔</p><p>【不同角度睇騷】</p><p>曾講過紅館一定要做四面台的他，今次卻改開三面台，Edmond說：「希望有唔一樣角度睇梁漢文，做一個真正music show，以往做自己騷或BIG FOUR騷，發現自己講好多嘢𠱁觀眾開心，但呢樣唔係做騷嘅唯一，今次希望用音樂同視覺效果𠱁大家開心，進入梁漢文音樂世界，挑戰雙人彈單鋼琴。」<br>為了有最弗狀態演出，Edmond近月更戒了酒，他說：「𠵱家當然停咗，煙就戒咗3年半，加上做運動健康咗，人同聲嘅狀態都好咗。」為甚麼不完全戒酒？他笑說：「你當我神仙咩，乜都唔染指呀？都要放鬆吓，只要唔係影響到人就OK。」</p></body></html>