<html><header><meta charset="utf-8"><title>異動空間：吸納現金牛藥股 - 魏力</title></header><body><h1>異動空間：吸納現金牛藥股 - 魏力</h1><p>12月過咗三日，雖然港股未見明顯升勢，但部份炒友認為氣氛略見改善，有股可以炒吓，特別係細價股。市場有個說法，來到年尾，莊家都要送禮過節，故要炒起手上股份搵番少少水腳。另一方面，基金要mark高埋數兼換馬，一定程度幫手頂住個市。<br>月中議息前，耶倫明言「期待加息的一日」，她認為一旦太遲加息，之後可能會加得好急，隨時令經濟陷入衰退，本月加息可說寫在牆上，加上全球增長放緩，操作上宜繼續避開商品資源股。近日外資報告唱好內地醫藥股，繼高盛首予綠葉製藥（2186）「確信買入」評級，花旗亦料明年藥業將加快整合，首選國藥（1099）、中生製藥（1177）及石藥（1093）。搵隻細少少短炒，不妨留意研發、生產及銷售營養補充品的中生聯合（3332）。<br>集團中期純利增長45%至4,773萬元（人民幣．下同），毛利率達85%，市值6.9億元，而現金高達4億元，扣除負債後淨現金3.4億元，含金量極高！另一角度睇，業務只值約3.5億元，比殼價更低，絕對有條件追落後。<br><br>魏力<br> http://www.facebook.com/2012jason <br>本欄逢周一、三、五刊出</p></body></html>