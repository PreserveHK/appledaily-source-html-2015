<html><header><meta charset="utf-8"><title>體壇拾趣︰話中有「刺」奧巴馬寸爆普帥</title></header><body><h1>體壇拾趣︰話中有「刺」奧巴馬寸爆普帥</h1><p>每年NBA總冠軍都獲美國總統邀請到白宮一遊，上季冠軍馬刺都唔例外，趁周二先作客華盛頓巫師，周一就到白宮「面聖」。總統奧巴馬再展幽默本色，寸馬刺教練普波域治（Gregg Popovich）鍾意玩輪換。</p><p>馬刺柏加（Tony Parker）同真路比利（Manu Ginobili）代表球隊，向奧巴馬送上簽名波同印上POTUS（Presidents of the United States）嘅1號波衫。馬刺出名玩輪換，前季作客熱火就因為收起鄧肯（Tim Duncan）、柏加同真路比利，被罰25萬美元（約194萬港元）；奧巴馬就寸普帥：「我本來想叫副總統見你哋，等我保持精力去處理國家大事，你哋都知呢招係學普帥㗎啦。」普帥雖係軍人出身，但對呢位「上司」都不甘示弱：「我俾人罰好多錢，受到教訓㗎喇。」奧巴馬之後打圓場，讚馬刺推行國際化同聘請女性助教，喺NBA屬先驅，值得支持。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p></body></html>