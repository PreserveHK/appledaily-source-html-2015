<html><header><meta charset="utf-8"><title>平安紙 - 左丁山</title></header><body><h1>平安紙 - 左丁山</h1><p>豪門後代爭產之事，屢見不鮮，係唔係因為富豪生前冇寫好遺囑呢？呢日見到律師W，講起最近單案件，律師W當然冇份參與啦，否則會搵番唔少，聽講佢就有同行呢輪去換新車新屋嘞。律師W話大富豪中，十居其九都有遺囑嘅，但世事嘅嘢好難預料，百密都有一疏，叔伯兄弟爭產之事，純屬家庭內部有不和，有眼紅、有暗戰，富豪生前與律師好難一一封殺爭拗點也。<br>有番少少恒產之人駛唔駛寫定遺囑呢？律師W話：「叫人寫遺囑，好避忌，所以老人家話寫定平安紙。如果身家豐厚，最好有平安紙啦，如果一般中產，有屋有現金有股票，加埋三幾千萬元，家庭組織簡單嘅，唔寫都得，例如夫婦二人，子女二人，如丈夫過身，按法例規定，其遺產第一個一百萬歸太太所有，餘下二千九百萬，太太佔一半，即一千四百五十萬，子女二人佔其他一半，佢哋各得725萬元。」好似幾簡單喎，法律咁清晰，唔駛平安紙啦，點知律師W微微嘴笑：「男士要坦白啲，自己在外有冇小三先？」咦，若有小三，小三生下一子，咁又如何？律師W話：「有法律責任㗎，小三可證明感情關係，追討生活費，私生子亦可加入分錢，將上述1450萬除三，攞番483萬。」咁元配子女咪好㷫？律師W講：「就係囉，有人在外收埋小三小四，生咗幾個仔女，出殯之日，全部湧入靈堂大哭，幾乎同元配一家開片呀！男人如有呢類事情，生前安排妥當就好啲，唔駛死後被子女憎恨吖！」諗深一層，香港中產主要財富在供滿按揭嘅住宅單位，唔怪得有啲不孝仔女在父親過身後要逼阿媽賣樓，賣完就有現金可分吖嗎。<br>講完平安紙，左丁山請教律師W：「亞視標售10%左右股權，有意者可睇數，睇數費五十萬元，不可退回，是否合乎常規？」律師W大笑：「我係普通人，唔明白一啲怪事，現在香港人嘅基本常識係亞視有財困，出唔到糧，負債不少，點會有人去買10%多一啲嘅股權，更要俾五十萬元去睇數？如果我咁樣同客戶講，實會俾人鬧我唔專業！」咁又係，亞視故事，實在神奇，超越一般商業常識知識之外，夠膽收五十萬元睇數費，當其他人係儍仔，簡直匪夷所思，買10%左右股權，做小股東，唔話得事，夾在兩大股東之間，豈非使錢買罪受？有涉及政治嘅行為，往往出人意表，相信CY與Greg So與我哋一樣咁不知所措！</p></body></html>