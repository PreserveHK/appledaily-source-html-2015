<html><header><meta charset="utf-8"><title>政壹花生友：關瑞龍涉咬妻民記為勝算放生 - 花生友</title></header><body><h1>政壹花生友：關瑞龍涉咬妻<br>民記為勝算放生 - 花生友</h1><p>區選提名今日結束，意味大戰正式開始。作為全港最大政黨，民建聯派出嘅人梗係最多，早前喺記者會宣佈今年有170人出戰，但實情點止咁少人，至少現任東區翠灣區議員關瑞龍最初就冇打正民記旗號參選，及後先至過到關可以sell番民建聯招牌。據知東區大佬鍾樹根，對佢出選極為反對。<br>關瑞龍已報名參選東區翠灣選區。佢報名時向政府提交嘅資料，報稱無任何政治聯繫；但睇番東區區會網頁，大大隻字寫住民建聯，最奇怪嘅係，連民建聯公佈170人參選名單都冇佢份喎。</p><p>Tree根唱反調促割席</p><p>隨手上Google一搵就見到，關瑞龍舊年年尾捲入桃色糾紛，涉嫌咬親前妻。花生友聽聞，鍾樹根都上書黨主席李慧琼，強烈要求唔好支持關瑞龍參選，以免影響黨譽，另有民記中人覺得關瑞龍穩操勝券，應該放佢一馬。<br>據講，關瑞龍已經過咗民建聯選舉事務委員會嗰關，獲批准用番民記牌頭。當然民記都提醒佢私人問題要畀番個清晰交代市民。花生友噚日都問過鍾樹根，佢對關瑞龍出選不予置評，叫大家問番黨主席。問佢若參選人有打老婆同桃色緋聞之嫌又點睇？佢話對呢啲事「深惡痛絕」。除咗關瑞龍，上屆只輸四百票左右嘅前社民連古桂耀都報咗名，加上仲有一個報稱獨立嘅黎梁笑群都有參選，似乎關瑞龍都唔係sure win。<br><br>花生友<br>周二、四刊出</p></body></html>