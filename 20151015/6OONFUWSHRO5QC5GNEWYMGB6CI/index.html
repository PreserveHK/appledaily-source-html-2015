<html><header><meta charset="utf-8"><title>隔牆有耳：CY哭牆借神力？ - 李八方</title></header><body><h1>隔牆有耳：<br>CY哭牆借神力？ - 李八方</h1><p>特首梁振英喺以色列訪問期間，除咗去以色列耶路撒冷猶太大屠殺紀念館獻花，悼念死難者外，原來又去咗耶路撒冷老城嘅西牆（Western Wall），即係一般人叫嘅「哭牆」遊覽，如果唔係以色列駐港領事館facebook專頁po相（圖），八方都估唔到CY咁神心。有網民發現呢張相其後喺個fb消失咗，唔知關唔關網民群起抽水事呢？<br>話說西牆係以色列第二聖殿嘅城牆遺址，被視為最靠近聖殿嘅地方，屬猶太教嘅聖地，因為猶太人會去嗰度悼念聖殿，所以又叫哭牆，有說猶太教徒會對住牆身讀經祈禱，又有遊客會將心願寫喺字條、塞進牆縫裏，令哭牆變成一面許願牆，所以網民起勢咁估，CY到底會許乜願？連任成功？習大大支持佢？泛民區選大敗？定係UGL嗰5,000萬唔會俾人查呢？</p></body></html>