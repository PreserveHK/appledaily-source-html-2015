<html><header><meta charset="utf-8"><title>隔牆有耳：被控襲擊方國珊嚇親葛珮帆？ - 李八方</title></header><body><h1>隔牆有耳：被控襲擊<br>方國珊嚇親葛珮帆？ - 李八方</h1><p>舊年西貢區議員方國珊因為反對將軍澳擴建堆填區，喺民建聯立法會議員葛珮帆去將軍澳視察期間向佢示威，結果被控襲擊對方。方國珊嘅律師噚日喺法庭話，方根本冇襲擊葛珮帆，連掂都冇掂到對方。法官聽到打咗個突，問控方憑咩告方國珊？控方話，當時其實有啲身體接觸，不過重點係現場環境令葛珮帆驚被人身體襲擊咁話。原來所謂襲擊，係講緊「嚇親」葛珮帆！<br>噚日方國珊（圖）由助手陪同去觀塘法院出席預審，上次陪契女上庭嘅修哥胡楓就冇再現身。其實任何人令他人擔心會即時受非法武力對待，警方就可以告佢普通襲擊，唔需要真係被打嘅。至於實情係點，12月14號開審就有花生食，葛珮帆都會出庭作供。</p></body></html>