<html><header><meta charset="utf-8"><title>隔牆有耳：搶先CY一步上海姑爺　爭做「帶路超人」 - 李八方</title></header><body><h1>隔牆有耳：搶先CY一步<br>上海姑爺　爭做「帶路超人」 - 李八方</h1><p>全城熱追「一帶一路」熱潮，貿發局亦唔執輸，本月底推出一帶一路專用網站，上載65個相關國家嘅資料，特別係有關投資嘅數據同項目，畀各界有心人參考，同時亦會拉攏唔同專業界別人士，睇吓有冇啱佢哋嘅一帶一路發展商機。<br>新任貿發局主席、「上海姑爺」羅康瑞噚日同傳媒茶敍，透露理事會都通過咗嘅任內大計。佢話呀，一帶一路發展潛力無限，但外界似乎對呢個項目唔多清楚，希望可以主動出擊，提供多啲實用資料促成美事，覺得貿發局有條件擔任「超級聯繫人」。<br>嘩，特首梁振英同財政司司長曾俊華都搞緊一帶一路㗎喎，CY仲撰文話香港係國家同世界各地嘅「超級聯繫人」，貿發局咁大膽同政府爭嘢做？「上海姑爺」話喎，一帶一路個餅咁大，大家可以各有各做；而佢覺得呢，政府就算決定成立專門機構跟進，但屆時立法會話唔定又會拉布，分分鐘都未必推展到，何不由佢哋主動出擊做咗先？否則時機錯咗就好蝕底。</p><p>拒評是否撐CY連任</p><p>咁有冇同北京摸底、阿爺like唔like先？上海姑爺話梗係有，透露稍後會向特區政府有關部門交報告。至於65個國家中，邊個國家係優先主打？「上海姑爺」話就住呢點都要同北京溝通吓，事關都涉及少少政治考慮，佢亦唔排除出訪一帶一路國家探吓路。佢噚晚已經啟程去倫敦，出席貿發局一年一度嘅周年晚宴，2012年獲佢支持做特首嘅梁振英都會出席，但「上海姑爺」噚日唔評論係咪撐CY連任。<br><br>李八方<br>mailto:pf_lee@appledaily.com</p></body></html>