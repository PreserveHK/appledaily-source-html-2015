<html><header><meta charset="utf-8"><title>星期日專題：追憶花樣年華長者學咖啡拉花</title></header><body><h1>星期日專題：追憶花樣年華<br>長者學咖啡拉花</h1><p>【本報訊】梁妹喝過最貴的一杯咖啡是在半島酒店，35元，那是半世紀前的事，由朋友請客，「梗係靚仔啦，我咁靚女」；惜屢遇人不淑，一直單身。劉瑞容人到中年才第一次喝咖啡，那時她在辦公室替老闆沖咖啡，偷偷試飲。一堂咖啡課，追憶他們的逝水年華。<br>記者：王家文</p><p>妹姐12歲開始飲咖啡，拉花還是頭一趟，年近80歲的她雀躍不已，聽着導師講解如何分辨咖啡種類，一邊跟身旁的義工細說從前。「你知唔知我飲過最貴杯咖啡幾多錢？35蚊，唔係講𠵱家喎，係幾十年前」。她說那年頭打工仔一個月的工資才200多元，街邊茶檔一杯咖啡只幾毫，「不過唔使我畀，後生時有靚仔畀錢」。</p><p>懷念半島$35咖啡
</p><p>當年她27、28歲，第一次在半島喝咖啡，「朋友叫去，話飲就飲啦，理得幾多錢吖。望吓個牌，35蚊，橙汁一支都要6蚊」。男女聯誼共聚，有當差也有生意人，細節已記不起，「淨係記得飲杯咖啡咁鬼貴」。那時候母親做生意，生活無憂，她經常去夜總會跳舞、游水。回憶總是美好，「但我最唔好，就係婚姻失敗」。<br>妹姐把咖啡粉放進濾器壓平，再經咖啡機製作出一杯濃縮咖啡，香氣撲鼻。「我識親嘅男仔個個都好靚仔，好有魅力，但個個後面都有件（妻子）。咁我條氣唔順，就變咗單身囉」。沒變是喝咖啡的習慣，她最愛齋啡，令精神抖擻，「唔好睇我咁，我得半邊人咋」。晚年跌倒，右腳縫了38針，「膝頭碎晒」；前年腦中風，昏迷3個月，險成植物人，「突然起身，我都唔知發生乜事，護士話係奇蹟」。<br>牛奶加熱後形成奶泡，慢慢倒進咖啡，妹姐拉出一朵繡球花，「係咪好靚？」退休後獨居公屋，她閒時會到超市買無糖咖啡，去旅行也喝過藍山咖啡，但最好的仍是半島那一杯，「冇得頂，奶唔係多，又唔係好甜，飲落好順」。半世紀前的味道，心境如花樣年華，「唔係心境唔心境，一入口就知好唔好飲。𠵱家呢杯，過得去啦」。</p><p>先苦後甘似人生
</p><p>同樣鍾情咖啡的瑞容，跟丈夫結伴學拉花，拉出一杯心形圖案的Latte。她後生時做製衣廠女工，從沒喝過咖啡；工廠北移轉到寫字樓做清潔，兼要沖咖啡，「睇人點沖就學到」。老闆喜歡落煉奶，同事習慣少糖，她都牢牢記住，「聞到啲咖啡好香，自己又好奇，就試吓沖嚟飲」。最初幾次喝下去都感胸口翳痛，「但聞到真係好香，畀佢吸引到，試吓試吓𠵱家又冇事」。<br>瑞容今年67歲，退休多年，仍記得在辦公室喝下第一口咖啡，留下的甘香餘韻，「初入口好苦，但飲完覺得好甘、好醇，冇咁苦」。就像她，勞碌半生，兩子已長大成人。</p></body></html>