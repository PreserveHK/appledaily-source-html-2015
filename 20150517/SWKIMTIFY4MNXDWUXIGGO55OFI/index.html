<html><header><meta charset="utf-8"><title>大棋局：股市山雨欲來 - Mr. Tregunter</title></header><body><h1>大棋局：股市山雨欲來 - Mr. Tregunter</h1><p>唔同市場有唔同嘅波動十分正常，如美國股市跌香港升、棉花升期油跌，只係常態波動。但當唔同市場出現同步趨向，往往意味有些國際事件醞釀中，就要開始注意。<br>近日環球債市急跌，債息急升。遠期債因為duration長，對資金價格嘅敏感度特別高。德國十年國債孳息短短兩星期由0.05%飆至0.7%；美國三十年國債孳息不經意間已經升到3%水平，今年2月時還只是2.3%。近年美國股市有一現象，股市不停升，成交量不斷跌，因為各大上市公司都玩緊回購，不停回購令股價上漲但市場貨源越來越乾。而上市公司玩回購嘅資金有相當部份來自發債，現時息口平盡量向市場借錢，不過借錢返嚟唔係投資，而係買自己嘅股票。暫時未知債息為何突然急升，惟債息急上將會影響美國上市公司呢種玩回購伎倆。再加上美股倉位近期有異動，似乎將要爆邊，爆邊可爆上或爆落，但連耶倫早前都罕有表示美股太高，綜合幾個迹象美國股市要下調機會較大。<br>債市敏感度高，係先行斥候，其次則各國股市同步出三花聚頂迹象。從技術走勢角度，德國12500點、日經20000點、台灣10000點、滬綜指4500點都係短期頂位，加上美股下跌機會大，呢種多國股市同步盤頂嘅情況，調整唔會係5%、10%咁就完，一落就殺倉。中國情況較特別，因為中國股市要升已係國策一部份，預期嚟緊將會有各種政策去維持股市平穩，跌得深就托。港股現時受中國影響較大，但從債市及各國股市嘅情況來看，寧錯失都唔好做錯。<br><br>Mr. Tregunter</p></body></html>