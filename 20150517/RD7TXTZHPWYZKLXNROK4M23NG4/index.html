<html><header><meta charset="utf-8"><title>Sunday Fever：世事如球賽 - 梁栢堅</title></header><body><h1>Sunday Fever：世事如球賽 - 梁栢堅</h1><p>上禮拜睇歐聯，見網上朋友好多都未瞓覺，戰況亦非常令人興奮，巴塞隆拿拜仁慕尼黑依然強橫，皇家馬德里由上半場贏再到下半場出局亦為戲碼，唔怪得保方同派路完場時極度亢奮，皆因兩位老將以三十幾歲高齡進入決賽。祖記當日仲被網民揶揄，為四強中至弱旅，奪冠賠率非常好分（九倍），當日有買嘅巴打，有得叫糊都好，即使巴塞係完全屈機。<br>最近好多朋友講緊一套香港少有嘅體育電影：《全力扣殺》，不過套片仲新，下回再談，今次講番套舊啲嘅，就係上年嘅台灣電影《KANO》（圖）。呢套嘢認真唔簡單，故事講出嚟就似勵志青年棒球電影，話說上世紀三十年代，日治時代嘅台灣嘉義一間豆泥農業學校，由零開始，經訓練之後竟然打到入甲子園決賽。聽到你都話老套啦吓話（廿年前安達充套《Touch》之類）。<br>但係呢個竟然係真人真事，導演拍攝、剪接、場景全部都有腳法，入面滲咗本土情懷、男人浪漫、反種族歧視等意識，三個鐘絕對唔悶，仲睇到熱血沸騰再流眼淚（利申：我係冷血類），而搞咁多嘢原來大家都係「對自己喜愛嘅運動有最原始激情」。就好似我哋讀書時會狂操籃球、一有時間就踢波一樣，相信可以喺部戲度搵番你自己。<br>呢一兩年面對咁多荒唐嘢，每場仗大家都努力去打，有啲嘢表面上好似輸咗，但只要唔放棄，永遠有機會有奇蹟，世事如球賽。<br><br>梁栢堅<br>填詞人+彩池人</p></body></html>