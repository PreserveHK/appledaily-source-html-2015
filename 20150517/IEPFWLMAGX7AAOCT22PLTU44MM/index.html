<html><header><meta charset="utf-8"><title>我Q你答問會（上）：人人問阿驄點用狼狗追鬼妹？</title></header><body><h1>我Q你答問會（上）：人人問阿驄<br>點用狼狗追鬼妹？</h1><p>甚少拍電影的林敏驄，於新片《全力扣殺》中演國家級羽毛球大師，阿驄前段似癲喪，後段才回復正經，反差很大。正如他在今次《我Q你答問會》中，記者日前在九龍塘火車站外找來15位男女市民，一輪咀問了阿驄大堆問題，有人要求他替黎明金句「唔好空肚食早餐」對下聯，結果阿驄狂寸黎明九唔搭八，之後又突然大師上身，教你狼狗追鬼妹，但最慘是陳七，被阿驄取笑唔識踢波，只識爆房！<br>採訪：宋文、魏嘉琳</p><p>Q1</p><p>Venus：可唔可以幫黎明嘅金句「唔好空肚食早餐」對個下聯呀？唔該晒！<br>阿驄：黐線嘅，黎明成日噏埋啲嘢！九唔搭八嘅！唔好空肚食早餐，游水前要濕身吖笨！</p><p>Q2</p><p>Eleanore：點解酒杯敲你個頭，你阿媽會痛？<br>阿驄：酒杯敲你個頭，係確實你媽媽會痛，唔信你去試試，不過要90度角打落去， 咁先會好痛。</p><p>Q3</p><p>Tea：你鍾意林夕嘅詞定黃偉文嘅詞？<br>阿驄：我鍾意林夕打「乞詞」，同埋黃偉文個「肚詞」，其他呢……唉……</p><p>Q4</p><p>曾先生：仲鍾唔鍾意李美鳳隻《熱愛Can't let you go》？<br>阿驄：攞身份證嚟睇吓，喂！ 咁細個都識大人歌？</p><p>Q5</p><p>湯小姐：你會唔會再結婚？𠵱家有冇對象？<br>阿驄：老實講你都幾好樣，大家回片睇睇，嘩！真係冇得頂！</p><p>Q6</p><p>洪先生：可唔可以教我點追鬼妹呀？<br>阿驄：你可以用腳追，出得起錢可以搵車追，亦可以用狗追，如果狼死啲搵狼狗追！</p><p>Q7</p><p>林先生：去旅行你會用背包定篋？<br>阿驄：旅行我會帶一個太空篋，因為太空篋夠堅硬，任撞任震，背包唔會喇！一係帶個罩，只係罩，罩晒所有嘢出去！</p></body></html>