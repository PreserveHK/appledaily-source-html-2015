<html><header><meta charset="utf-8"><title>投資導航：股壇元老論當年今日大時代</title></header><body><h1>投資導航：股壇元老論當年今日大時代</h1><p>港股大時代，日日千億成交，板塊輪流炒，升到你唔信。究竟今次與往時的大時代比較，誰更扣人心弦？誰更觸目驚心？今期〈投資導航〉請來三位經歷港股多個大時代的殿堂級經紀，細說當年今日，讓過往的大時代的喜怒哀樂情景，一一重現大家眼前。</p><p>董偉：致勝之道在長線</p><p>往日貴為邵逸夫、包玉剛等富豪御用經紀的眾利主席董偉，同樣經歷過本港股市超過50年的發展，50年來為無數客戶進行交易，歷盡73、87、97、08年股災，總結出來，致勝之道是長線投資。<br>自1969年遠東交易所成立後，本地華人才可參與股票買賣，隨着不少新股上市，市場逐步進入瘋狂狀態，股民對股市認知有限，一心認為股票一定升，只要買到股票就能賺錢，令全民皆股，當時個別股票上到100、甚至200倍市盈率，普通的亦有50至60倍，董偉形容：「當時一日交易額，所得嘅佣，就可以抵銷全公司一個月的開支。」</p><p>1973年股災最災難</p><p>「當時20至30人的公司，普通職員400至500元月薪，高級職員月薪1,000元。」水電租亦都是有限錢，他指「當時只有本地行才是會員，才可參與買賣，外資都要靠本地行入市，係經紀行業最風光嘅時代，我間行在行內係第三大，最大是新鴻基證券，當時每日佣金收入達到40萬元。」這個年代，香港普通住宅樓價4萬，較佳的約10萬元。<br>其後三張合和假股票引發恐慌，股市大跌。董偉憶述當年「散戶可以借孖展，畀20%至30%就可以買，結果好多人跳樓，青山（醫院）滿晒（人）」，這亦是他眼裏最災難的一次股災（1973年）。「其後幾次，都唔夠這次殺傷力大。」</p><p>今次大時代剛開始</p><p>經過五十年，總結出股市致勝之道是長線投資，「一年兩三次為投資組合換馬，換到更具增長力的股份，長遠而言，先可以贏大錢」，「炒即日唔輸已經好好，可以連骨都冇」。<br>對於今次大時代，董偉認為，「而家先剛開始，仲有好大機會。」從滬港通開通的一刻，已出現改變，除內地投資者投資港股之外，海外投資者亦都會用這個渠道投資內地股市。<br>他建議，投資者選股最重要是公司價值、前景、管理層及派息，市盈率不高的公司，例如內銀、科技股及藥廠等，均有不少好選擇。</p><p>蔡陳葆心：成敗關鍵睇心態</p><p>經歷股市四次大時代、縱橫股海40年的中潤證券主席蔡陳葆心（蔡太），見盡無數「丁蟹」及「方展博」，成與敗關鍵在於心態及運氣。她建議散戶，應不求做方展博，但求不做丁蟹，不敗心法就是量力而為，切忌博到盡。<br>蔡太憶述在股災發生之前一年，這個她形容為歷來最「黐線」的時代，「當時中環食晏，人好多，酒樓冇位，但經紀一入去（酒樓），就一定有位，侍應都會問貼士。」</p><p>及時沽貨避過股災</p><p>她說：「以前遠東交易所喺華人行，交易場地由玻璃窗隔住，因為個市太旺，電話打唔通，唔少散戶都會敲窗，希望坐近窗的經紀，可以幫手落盤。」這就是逼爆金魚缸年代。<br>「當年香港天線，我哋叫香港黐線，無資產嘅公司，由1元炒到上30幾元。」當年蔡太亦有幫客戶購入這隻股票，幸好這位客戶贏不少錢，「佢三個幾買，廿幾元走，贏到唔少錢之後買咗兩架車，仲買咗幾隻杯送畀我。」<br>好景不常，1973年史上第一個股災來臨，恒指由1700多點跌至150幾點，蔡太憶述當年「在股災之前，我係三大經紀之一，在我之上有兩個，股災之後都入咗醫院。」她在股市最瘋狂時候，有感自己身體負擔不了，所以不再出市。直至大市跌800多點時，將手上持貨沽清，並轉做定期18個月，避開大跌市。</p><p>成功要叻也要運氣</p><p>她認為，在股海中必然存在風險，「唔少大老闆輸到一仆一碌，好似黃玉郎咁。亦有唔少出市員，到最後成為老闆，好似張華峰、詹培忠咁。」她總結勝負關鍵，成功的，除「本身叻」之外，亦需要運氣；失敗的，運氣不足卻只是其中一個原因，更重要是「睇錯一鋪」及「唔認輸」。<br>今次大時代，蔡太認為，港股由2008年到現在橫行八年，大跌機會微，大起機會存在，近期大市有回落，但要知道「個市唔會直上直落」。她籲散戶應量力而為，包括金錢、能力及時間，睇通睇透才入市，仲要「要輸得起，唔好輸咗之後，仍借錢博到盡」，這樣才可以處於不敗之地。</p><p>【港股大時代】</p><p>1973</p><p>港股由1972年尾已火熱，至1973年初，在越戰停火、港府宣佈興建地鐵下，經濟更穩定，港股踏入狂熱階段，當時散戶普遍「只要股票不要鈔票」，恒指由1972年底843點升至1774點，後來因發現三張合和假股票，引發股災，1974年跌至最低150點。</p><p>1987</p><p>1987年9月長和系內4家上市公司集資，將股市推高並衝破3000大關，10月德美貨幣矛盾引發環球股市急挫，港股在10月19日「黑色星期一」大跌420點，跌幅11.1%，聯交所主席李福兆宣佈停市四日（圖），其後復市單日再插33%。</p><p>1997</p><p>踏入97年，回歸因素被炒起，半年內樓價升三到五成，恒指亦由1995年6967點升至7年高位16673點。98年8月亞洲金融風暴，國際投機者衝擊香港聯繫滙率，恒指跌至6600點，其後金管局以外匯基金入市（圖），迫使國際炒家離場，跌市才告一段落。</p><p>2000</p><p>China.com在美國上市，引起港人對科網股興趣，後來tom.com引發新股熱潮（圖），將股市推上高峯，盈科數碼亦收購香港電訊合併成電盈，股市由1999年2月9139點升至2000年3月高位18301點見頂，再跌至2002年10月8858點。</p><p>2007</p><p>港股在2007年起逐步上揚，由18000點水平，升至7月份23557點，其後美國次按問題拖累恒指回落，但內地宣佈港股直通車，大市衝上31958點歷史高位，隨後在08年美國投行雷曼兄弟（圖）倒閉觸發的金融海嘯下，港股回落至14387點。</p><p>2015</p><p>中證監在3月底宣佈，容許公募基金南下買港股，為港股爆升燃點藥引，復活節假期後，港股復市單日升逾900點，第二日開市十分鐘更曾升1,685點，成交額創歷史新高達2,915億元（圖），至今每日單日成交持續逾千億元，盛勢一時無兩。</p></body></html>