<html><header><meta charset="utf-8"><title>我主場：凍齡海味　挑機封胸霸權</title></header><body><h1>我主場：凍齡海味　挑機封胸霸權</h1><p>已將工作重心轉往內地，定居北京12年的周海媚（海味），外表柔弱沒有殺傷力，是80年代無數男士的愛美神。不過，海味在耗資三億元製作的內地劇《武則天》忽然突破玩谷胸，「爆乳」連場令人看得熱血沸騰。可惜逼爆上圍最終慘被封胸，難得48歲的海味依然保持嫩肌兼白滑，成功吸睛；更被網民賜予「凍齡女神」美譽，演技亦贏盡掌聲。<br>撰文：鄉奈仁</p><p>周海媚85年參選港姐後晉身娛樂圈，現年48歲的她被讚「凍齡」不老，在內地劇《武則天》跟33歲范冰冰及28歲張馨予等女星爭妍鬥艷，谷胸爆乳鬥性感亦毫不遜色。可惜除了內地要播只剩膊頭以上的「大頭娃娃版」，香港亦只能播乳溝盡失的「banner封胸版」。海味日前接受本報專訪時說：「我冇睇香港版，但我知道係封咗胸，其實我都唔明點解接受唔到，呢個係歷史，好多朋友都同我講想睇有胸版本，啲衫好靚。不過冇辦法，好似呢個係內地賣埠嘅準則。」</p><p>獲網民激讚演技</p><p>《武則天》由上月底開始，於黃金時段播足七晚，有指一台獨大，觀眾「硬食」冇得揀，問海味點睇？她說：「或者可以好似內地咁，受歡迎嘅劇一個星期播三日，每次播兩集，我覺得咁樣都幾好，觀眾可以多啲選擇，劇迷又唔使七日坐定定冇得出街。」<br>多年來，海味常演斯文溫柔的角色，今次演繹心機算盡的楊淑妃，網民激讚演技贏盡眾女，包括有份投資兼演女主角的范冰冰，海味即時雙手合十謙稱：「係感情分箒！個個演員都好好，冰冰個角色好多變化，好好睇。不過，劇本真係冇描述楊淑妃嘅性格，係我自己用自己方法去演，都幾大挑戰。」</p><p>開設工作室圓夢</p><p>今年是海味入行30周年，為慶祝這個滿載回憶的數字，海味不惜豪花七位數字推出非賣品EP，又專程到韓國拍MV，不過最大的計劃莫過於她今年圓夢開設工作室，海味說：「工作室會投資電影、電視劇，但𠵱家好多嘢都係初步，我仲有經理人合約，將來都會同𠵱家經理人傾合作，工作室冇可能一個人做得晒，會同唔同人合作。」<br>做足30年，問海味何不享受生活，給自己多點時間拍拖？她笑謂：「開工作室就係享受生活，我好鍾意做幕後，有時會攞啲劇本自己改對白，對呢方面好有興趣。雖然鍾意做幕後，但我一定唔會放棄幕前工作。」海味又自爆性格男仔頭，永遠坐唔定，她笑說：「我個樣呃人㗎咋！其實我好男仔頭，細個成日打交，𠵱家都坐唔定，同埋鍾意試新嘢，越係唔識就越想試。」<br>「當年啱啱去北京拍劇，普通話唔得，我就逐個字問導演點讀，問到佢都唔想答，叫我講番廣東話，反正都會再配音，但我死都唔肯，因為唔講就一世唔識，同埋我覺得做演員要有誠意，亦要尊重對手，因為自己講廣東話，人哋聽唔明投入唔到，就係我嘅問題。」<br>場地提供：LALA CURIO</p><p>作品表：演活女鬼小芙蓉</p><p>周海媚近日憑內地劇《武則天》熱爆，海味入行30年，經典作品無數，其中《大鬧廣昌隆》的女鬼小芙蓉更深入民心，其間曾過檔亞視，而近年則專注於內地賺人仔。</p><p>劇集</p><p>1985年：《楊家將》<br>1986年：《流氓大亨》、《赤腳紳士》<br>1987年：《杜心五》<br>1989年：《義不容情》<br>1990年：《回到未嫁時》</p><p>1991年：《今生無悔》</p><p>1994年：《倚天屠龍記》（台灣）</p><p>1995年：《情濃大地》</p><p>1997年：《大鬧廣昌隆》</p><p>1998年：《天地豪情》、《縱橫四海》（亞視）<br>2000年：《影城大亨》（亞視）<br>2001年：《縱橫天下》（亞視）<br>2008年：《射鵰英雄傳》（內地）<br>2009年：《學警狙擊》<br>2013年：《神鎗狙擊》<br>2015年：《武則天》（內地）</p><p>電影</p><p>1988年：《法內情》<br>1993年：《逃學威龍3之龍過雞年》<br>1996年：《飛虎》<br>1997年：《求戀期》<br>1998年：《不夜城》、《野獸刑警》</p><p>2010年：《楊門女將之軍令如山》</p><p>2013年：《四大名捕II》</p></body></html>