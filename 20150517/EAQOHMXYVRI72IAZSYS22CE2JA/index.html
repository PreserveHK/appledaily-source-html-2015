<html><header><meta charset="utf-8"><title>鼓勵創業 - 左丁山</title></header><body><h1>鼓勵創業 - 左丁山</h1><p>最新商業潮流就係講創業，特區政府以為鼓勵青年人創業係收買人心，收編青年，減少示威嘅一個方法，呢個辦法未必錯得晒，但不可不知，有興趣創業嘅青年多數係攻讀理工科、商科嘅學生，而示威搞社運嘅青年多數係社會系、政治系、文化系或文學院嘅學生，呢班青年多談社運，少談創業，特區政府即使大力支持青年創業，仍難以降低、減少社運示威壓力。<br>內地亦係鼓勵創業，李克強居然親身到訪北京中關村（青年科技創業聖地），在咖啡室飲咖啡，以示親民兼向創業人士打氣，效果係點？咪係刺激股市創業板狂升，超過十隻「妖股」出現，即刻嚇親中證監，要叫有關人等傾一傾，自律吓，唔好炒到咁癲。炒股雖然過龍，但創業板股票大旺特旺，會產生一個副作用，就係刺激不少人創業，發夢自己會隔幾年就變成馬雲、馬化騰、朱克伯格，即使冇咁威威，正是寧為雞口，莫為牛後，做個成功小老闆好過在大集團做一個聽老闆命令嘅甚麼總監吖。<br>香港雖有窮人，有人生活在貧窮線以下，但呢個城市最不缺乏嘅就係金錢，政府已為青年發展基金注資三億，支持青年創業，馬雲親捐十億，支持香港青年創業，另外有不少創投基金，私募基金在港提供種子資本，閣樓資本，上市前（pre-IPO）投資，故此銀紙不缺，最緊要有一套完整創業計劃及創新主意/技術，搵人投資比三十年前（左丁山做創投之時）容易得太多了。創製凌空拍照無人飛機嘅大疆，創辦人科技大學校友汪滔只係三十歲出頭，最近又獲Accel Partners注資七千五百萬美元，公司估值近80億美元，即使在十年前，還是天方夜譚。<br>中文大學幾年前就成立一個創業研究中心，輔導學生/校友創業，去年與Google合作辦一個創業實習計劃。幾個月前，中大校友承傳基金決定舉辦一個「中大創業日」（CUHK Entrepreneur Day），在5月22日星期五假火車站旁的鄭裕彤樓舉行，上午十一時舉行開幕禮，由沈校長及三位校友主持，即商務及經濟發展局副局長梁敬國，貿發局副總裁葉澤恩，和成功創業家林曉鋒博士，5月23日則有全日活動，展出中大校友不同的創業計劃40餘項，及創業校友經驗講座，有吳自豪、王幹芝、劉小鷹、胡景邵等等等，歡迎各界人士到場參觀、交流考察。</p></body></html>