<html><header><meta charset="utf-8"><title>鄭秀文爆Seed成皮都有人睇，儍仔嚟㗎</title></header><body><h1>鄭秀文爆Seed<br>成皮都有人睇，儍仔嚟㗎</h1><p>【澳門直擊】鄭秀文（Sammi）「Touch Mi世界巡迴演唱會」移師到澳門金光綜藝館舉行，一連兩場演唱會前晚開鑼，頭場座無虛席，老公許志安一樣未見影蹤。澳門站，Sammi準備了4套新衫，首先穿上以羅馬戰士為概念的舞衣領唱《Bang Bang Bang》揭開序幕。<br>在演唱會舉行期間Sammi走到觀眾席問價，她問：「幾錢一張飛？1,680蚊？168蚊呀，吓，前面要3,000蚊同9,000蚊，好抵睇呀，香港成皮都有人睇，儍仔嚟㗎，但我嘅演唱會有乜好睇，只係載歌載舞。」Sammi如此一問，不期然令人聯想起鄧紫棋（G.E.M.）以近8,000元天價發售倫敦演唱會門票的新聞，確是一語中的。</p><p>開場寓意大鵬展翅</p><p>Sammi演唱會4套新衫各具特色，當中不乏性感衣飾，Sammi跟嘉賓林奕匡合唱《時間之光》時，換上一條紅色拖尾長裙，穿上12吋高踭鞋，舉步維艱，上落都要林奕匡攙扶。Sammi在後台接受訪問時表示巡迴演唱會歌衫不惜工本，被問到第一套歌衫「巨鵰」是不是在安仔身上找到靈感，Sammi哈哈大笑說：「叫『大鵬展翅』寓意我要高飛。」向Sammi求證安仔有否到場欣賞，Sammi故作神秘說：「唔話你知，等你心思思。」Sammi表示安仔演唱會她不現身是不想搶鏡，她說：「咁係屬於佢嘅show，焦點喺佢度好啲，我都有做份內事，做樣都要。」<br>至於安仔尾場自彈自唱《不要驚動愛情》，Sammi說：「佢顧住練琴練肌唔記得念歌詞，但係有誠意，我好感動，年紀咁大仲學琴，換轉係我40幾歲嚟學，唔好話手指硬，頸都硬，某程度上係意志力，佢令我有少少啟發，有啲嘢唔好未做就先驚，好amazing。」<br>採訪：馬建華<br>攝影：沈健程</p></body></html>