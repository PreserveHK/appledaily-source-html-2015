<html><header><meta charset="utf-8"><title>大棋局：人民幣貶值拆局 - Mr. Tregunter</title></header><body><h1>大棋局：人民幣貶值拆局 - Mr. Tregunter</h1><p>以下情景相信你都見過：<br>「喂掂喎，咁都畀你諗到，睇好你，再努力啲。」隔一排，「嘩冇見一排紅光滿面，發啦你。上次講嗰單嘢呢，你再搞大啲就掂。」又隔一排，「犀利，一早都話睇好你啦。睇情形你照呢個方向繼續做落去，畀啲力，好快就ok。」再隔一排，「咁樣嘅，其實改埋呢度差唔多，大哥你添啲啦，添多少少肯定掂過碌蔗。」最後，「哈哈，真係估你唔到，咁難都畀你做到，欽敬欽敬，第日上位睇住細佬呀。我聽呀邊個講，你改埋呢度就真係完成。」</p><p>昨日IMF出咗份新報告《2015 Article IV Consultation with the People's Republic of China》，可以簡單概括為兩點：中國快啲停止救股市同埋將利率市場化。美國一直想中國開放資本賬同滙率自由浮動，無他，入賭場要換籌碼，但贏錢後唔容易拎走，又或者玩玩吓你改籌碼兌換率，點玩？無論係MSCI定SDR，中美爭持嘅都係呢點。因為根據三元悖論（The Impossible Trinity），一個國家無可能對固定滙率、自主貨幣政策、資本自由流動三者揸晒fit，IMF嘅潛台詞，即係中國想人民幣加入SDR最少要放棄一樣。但中國無可能放棄自主貨幣政策，加入SDR就要資本自由流動，剩下的自然係固定滙率問題。</p><p>原本今年底決議人民幣是否加入SDR，IMF又拖多九個月，表面理由係解決行政問題。中國都會盤算，你係咁叫我改，𠵱家又話不能一步到位，如果最後唔發牌咪畀你玩死？人民幣滙價現時主要盯住美元，頂住偏高滙水就係為咗加入SDR。國際清算銀行公佈嘅各國實際有效滙率指數（real effective exchange rate indices，REER），截至今年6月（以2010年為基數），人民幣為130.08，排第二；排第一係經濟已出大問嘅委內瑞拉（361.86）；最弱係日本（68.29）。REER係用嚟衡量一隻貨幣相對於主要貿易對手國，經過加權平均滙率，其實際有效滙率屬偏高定偏低。每一隻貨幣嘅貿易權重都唔同，構成人民幣REER嘅五大權重地區分別係歐元區、美國、日本、南韓、台灣（見表）。<br>日圓大貶，韓圜略貶，歐洲QE，美元獨強，人民幣若繼續頂住滙價，出口競爭力就大弱。所以人行嘅官方說法都係拎REER嚟講，人民幣太強而且偏離市場價，一次過貶值，貶3%差唔多。問題係如果真係只要貶3%，每日跌少少，跌一排升吓再跌等大家唔覺，衝擊力就細。突然連續三日大幅度貶值，搞到自己又要出手穩定，唔通玩自己？其實只有兩個可能，第一，根本唔係準備只貶3%；第二，就係要刻意引起市場波動。<br>冷戰時期資本主義同共產主義兩陣對峙，冇正面交鋒，但不斷以輸出革命、輸出貧窮等方法搞對方。中國經濟未崛起時，環球市場基本上係seller's market，意思係油價50蚊你要買，油價150蚊你都要買；但中國經濟體越來越大後，開始出現由量變轉為質變，人民幣特登一刀貶引起市場波動，就係要展示今日中國有條件輸出通縮，buyer's market見雛形。<br>撇除官方宣稱人民幣只貶3%真定假，因為呢樣嘢會隨時勢而變，人民幣今次如同示威，你再唔發牌，我唔排除、不能確保、或者可能、有機會發爛渣。而且人民幣略為貶值有利同外資做deal，A股托住現水平略貴，但滙水打個折畀你，咁樣MSCI大家有着數啦。<br><br>Mr. Tregunter</p></body></html>