<html><header><meta charset="utf-8"><title>港大校友議會大戰 - 左丁山</title></header><body><h1>港大校友議會大戰 - 左丁山</h1><p>財務M呢位港大校友老鬼中之老鬼，讀書時掛住搵補習費，從不參加學生活動，畢業後從不參加校友活動，近來因「等埋首副」問題，突然間對港大好關心，後悔冇參加聯署，低佢好多班嘅律師W話俾佢聽，香港大學畢業生議會在九月一日召開緊急會員大會，討論「等埋首副」諸問題，叫佢留意，財務M查一查iPhone約會日曆，立即話嗰日已經有約，律師W即刻講：「咁唔該你俾張Proxy我，我會出席EGM。」<br>講起Proxy（投票授權書），就勾起左丁山回憶。打Proxy War，本是上市公司開周年大會或緊急股東大會，討論重大事項（如選董事，私有化，收購合併等）時，股東有不同意見，互相爭取小股東支持，先至會發生嘅。但社團、協會亦不時見到。左丁山有份參與籌辦中文大學評議會（現已改稱中文大學校友評議會，其中一個「評」字似與英文Convocation嘅原意唔多吻合，故此港大嘅Convocation中文名稱係港大畢業生議會，中大校友亦有聲音將中大校友評議會改稱中大校友議會），自成立後一年開始，年年有新舊兩派爭鬥，每年周年大會都討論辯論三四小時，令啲老鬼望而生畏，一到選舉時，雙方梗係爭取「授權書」爭餐死嘅啦。左丁山有一年向律師W講起，佢哈哈大笑咁話：「你地中大佬多事啫，我地港大開Convocation大會，校友如果遲到十五分鐘，大會可能已經開完咗，幾和諧呀！」<br>哦，今年律師W大概要試吓搶Proxy嘅滋味，預備五個小時開會可也，九月一日係星期二，幾可能由黃昏開會開到深夜。點解呢，因「等埋首副」事件，港大校友分裂，一派支持陳文敏，一派支持校委會嘅等埋首副決議，前一派有陳方安生、李柱銘、余若薇、詹德隆及一眾民主派議員校友，後者有李少光、劉健儀、葛珮帆，蔡素玉、潘麗瓊、李家仁等建制派校友，兩派仲唔打餐死？建制派校友會提出動議支持，民主派校友提出動議要求校委會罷免李國章及剔除特區行政長官不應擔任港大校監，如果民主派校友動議獲得通過嘅話，相當於摑特首一巴，建制派校友豈可不全力護航，拚命爭取授權書吖。呢次輪到左丁山笑番律師W：「喂，盧寵茂話港大校委會開會冇三文治供應，你地畢業生議會開EGM要準備定莎厘娜飯盒嘞！」最好仲請埋曾鈺成校友到場，為開會秩序提供意見㖭！</p></body></html>