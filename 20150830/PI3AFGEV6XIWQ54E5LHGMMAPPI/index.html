<html><header><meta charset="utf-8"><title>大棋局：中美大話「息」揭盅 - Mr. Tregunter</title></header><body><h1>大棋局：<br>中美大話「息」揭盅 - Mr. Tregunter</h1><p>剛過去的周五，聯儲局第二把交椅Stanley Fischer罕有地喺加息問題上提到中國，指人民幣貶值帶嚟嘅變化較新，對國際市場有一啲影響（some small impact）。影響之多寡外人冇法知道真偽，但呢句說話嘅重要性在於，反證美國今日考慮貨幣政策時，多少需要顧及中國因素。<br>現時世界格局有點微妙變化，要建立規則、控制定價等正手之事，中國無能為力，但要反手輸出通縮、加入貨幣戰，中國卻有條件作為。十年前FED曾經十分頭痕，加幾次息，債息都唔跟住上，即所謂格林斯潘謎題（Greenspan conundrum）。2012年聖路易斯聯儲亦曾出報告指聯邦基金利率同美債息由八十年代起晨早脫鈎，也就是上期提及的，因貨幣嘅傳導性太複雜令貨幣政策長期冇效。現時局勢比格林斯潘謎題時期更複雜，因為中國係一個動態因素，假如人民幣好似94年突然大貶四成可以輸出通縮；中國為維持人民幣滙率大手沽美債，則變相幫美國加息。<br>情況如同玩大話骰，美國高唱經濟復蘇唯我獨強，息口準備加、就快加、即將加，揸住三條6，夠膽你就開；中國話自己三粒骰加埋等於7，不如改變玩法，大家一齊開，兩家總數少過25當你輸。美國加息前要同中國講掂數唔好大手沽美債，而中國要嘅交換條件，就係人民幣加入SDR。<br><br>Mr. Tregunter</p></body></html>