<html><header><meta charset="utf-8"><title>停工陪老婆入產房剪臍帶陳曉東外父相　兩年抱兩女</title></header><body><h1>停工陪老婆入產房剪臍帶<br>陳曉東外父相　兩年抱兩女</h1><p>現年39歲的陳曉東近年密密造人，去年初與27歲的台灣嫩妻王妤嫻奉女成婚，13個月內連中兩元，昨日在微博宣佈陳家第二位千金出世。東東挑戰速度極限，昨自爆被老婆投訴生得太密，他笑說：「我老婆話要罷一罷工先，生到有啲驚。」今胎都是女，東東表示不介意被指外父相，強調仔女都咁鍾意，唔急追仔。</p><p>陳曉東與張栢芝分手後，身邊女伴如走馬看花，至去年才鎖定目標，與年輕12年的台灣護士王妤嫻拍拖短短一年便拉埋天窗。東東和王妤嫻由結婚到生B，速度快過火箭。去年2月結婚，7月誕下女兒芷霖（暱稱朵朵）。轉眼間，朵朵上月剛滿一歲，東東昨早又在微博公佈，太太前日在台灣馬偕醫院誕下約7磅半B女，意味着老婆是坐完月即再懷孕，東東認真精力旺盛。</p><p>追仔順其自然</p><p>東東在微博貼上照片並留言：「8月15日，小女兒報到！獅子座，爸爸媽媽會愛你，謝謝大家，平安。」相中王妤嫻抱住初生女兒，母女心心眼對望，甜蜜滿瀉。王妤嫻亦有轉發該留言：「感謝大家的關心與祝福，辛苦爸爸（陳曉東）的陪產。」好多人都關心，東東連生兩胎都是女，是否想追多個仔？昨日東東接受記者電話訪問時說：「冇冇冇，我屋企完全冇呢啲壓力，順其自然啦。老婆話要罷一罷工先呀，話生到有啲驚，所以冇確定話一定要追，或確定話一定唔追，但有就最好啦！無論男女都好，又唔一定要追個仔，我都好鍾意女㗎，女好嗲。」他還笑言不介意被指是「外父相」，再三強調不一定要追仔：「哈哈，順其自然啦，唔使錢養咩！」</p><p>上次大女朵朵出世時，東東有入產房，但無份剪臍帶，所以今次他主動要求醫生給他剪，東東說：「兩個女嘅臍帶同臍帶血都有保留，細女未改名。但我份人迷信，自己屬兔，同今胎羊B好夾，之前仲叫咗師傅擇好日子，擇咗噚日（前日），點知老婆就順產，兩胎都順產，估唔到老婆咁好氣力。」有說獅子座的孩子性格剛烈，但東東卻指這個女好文靜：「喺媽咪個肚嗰時都係，屬溫文儒雅嗰類；反而大女就紮紮跳，一出嚟就擰頭擰髻，好醒目好有霸氣，遇到唔滿意就『哎吔哎吔』同人嗌交。」</p><p>留台陪妻坐月</p><p>朵朵現居北京由嫲嫲照顧，至今仍未知道妹妹已出世，問可擔心大女會呷醋？東東說：「都要教，小朋友突然間多咗個妹妹，要教佢錫妹妹同識得分享，如有玩具要借畀細妹玩。但我諗暫時都要保持適當距離，因為小朋友乜都唔知，驚佢好大力咁拍落個頭就唔好，要教佢輕輕地咁錫。」</p><p>除了錫囡囡，東東亦好照顧老婆，一早將手頭工作暫停，專登飛台灣陪老婆入產房生B，他說：「我肯定會陪坐月，喺醫院住多兩、三日就會轉去月子中心，已經訂好晒。」兩姊妹為何都選擇在台灣出世？他說：「因為太太係護士，同馬偕醫院嘅黃醫生好熟，所有嘢都安排得好好，由佢接生老婆會有信心啲，所以揀喺台灣生。喺台灣坐完月之後，我哋會經香港幫囡囡辦證件，然後再返北京。」<br>採訪：小米</p></body></html>