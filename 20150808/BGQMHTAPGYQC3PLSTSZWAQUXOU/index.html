<html><header><meta charset="utf-8"><title>隔牆有耳：習武40年　為葉問徒孫文又得武又得　 榮總係詠春高手 - 李八方</title></header><body><h1>隔牆有耳：習武40年　為葉問徒孫<br>文又得武又得　 榮總係詠春高手 - 李八方</h1><p>新任廣播處長梁家榮除咗係資深傳媒人外，原來仲係一位武林中人！原來佢練習詠春已經有40年咁耐，有傳媒老行尊同八方講，好多行家都知榮總「好好功夫」，係詠春高手，八方仲check到榮總係一個叫徐尚田詠春同學會嘅董事，而徐尚田師傅正係詠春宗師葉問嘅弟子，人稱「小念頭之王」，所以榮總算係葉問嘅徒孫。</p><p>喺同學會嘅網頁相簿內不難發現，榮總喺同學會十分活躍，不時參與同學會聚會，而且仲會同其他同門練黐手㖭，從幾張相中所見，梁家榮練黐手嘅時候雙目緊閉，相信佢已去到練習閉目黐手嘅境界！</p><p>太太同明哥拍過電影</p><p>榮總除咗功夫了得、又係資深傳媒人，其實佢家人唔少亦係資深傳媒人。佢細佬梁家權都係從事新聞工作，做過《東周刊》執行總編輯；太太胡雪姬係佢第二任妻子，曾係小小超重臣、電訊盈科公關大將，仲有電影人同八方講，佢太太仲拍過電影，1986年同黃耀明、李麗珍、林保怡拍過套《戀愛季節》，仲要係潘源良做導演；胡雪姬兩個妹妹，胡麗雲就係香港記者協會前主席、胡雪麗就做過前排停刊嘅《新報》社長，胡雪麗嘅老公趙偉堅，就係日前出埋最後一期嘅《忽然1周》合併本行政總裁。</p><p>李八方<br><br>mailto:pf_lee@appledaily.com</p></body></html>