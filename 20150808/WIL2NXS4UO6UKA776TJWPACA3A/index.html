<html><header><meta charset="utf-8"><title>隔牆有耳：亞視趕得切出7月糧 - 李八方</title></header><body><h1>隔牆有耳：<br>亞視趕得切出7月糧 - 李八方</h1><p>之前憑《滅癌獻愛心報母恩弘大愛祝福大會》節目榮獲「2014電視節目欣賞指數調查」冠軍嘅亞視，噚日終於出到7月份糧，僅趕及係法定最後一日用現金支票出糧，八方真係為佢抹一把汗。<br>亞視執行董事葉家寶話，已經同新投資者簽訂咗補充協議，新投資者將會注資亞視，只要保證到以後有糧出，就會再請番人。佢仲話新投資者對亞視前景充滿信心，嚟緊嘅「三亞」概念大計，包括發展免費電視、衞星電視同網絡平台，會向通訊局重新申請免費電視牌照同新頻道，等一切手續搞掂再公佈。至於《滅癌獻愛心》點解會攞冠軍，做調查嘅民研計劃總監鍾庭耀噚日解畫，話欣賞指數同收視率無關喎。</p></body></html>