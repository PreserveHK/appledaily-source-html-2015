<html><header><meta charset="utf-8"><title>零售零和遊戲 - 左丁山</title></header><body><h1>零售零和遊戲 - 左丁山</h1><p>呢日遇到中大聯合書院師弟莊偉忠，恭喜佢嘅新書《不開會的CEO》暢銷，聽講出到第四版咯噃，莊師弟話：「出版社話計劃緊出第五版。」香港書籍幾難賣得過萬本，莊師弟嘅書去到第四版，點都超過一萬本啩？版稅就唔收得幾多嘅嘞，但好看書之人如莊師弟能夠自己有一本暢銷書總係開心嘅。<br>近月香港零售市道差，一日不如一日，六月份零售總值只有370億元，係近期低位。問莊師弟點睇零售市道，佢話：「一個字：差。全行叫苦，因眾所周知原因，內地客來港買貨掃貨嘅，日漸減少，到明年4月，當全部一簽多行證件到期，必須改為一周一行之後，相信情況更壞。以我管理嘅沙田新城市一田百貨嚟睇，拖喼客確係少咗，掃大件貨嘅客亦少咗，買日用家居用品、蔬果者就有增長，相信原因係內地反貪腐，香港匯水貴，內地客要收斂吓。」<br>莊師弟話三年前已有居安思危之策，大力開發日本「產地直送」來源，現在連邊隻水蜜桃係日本邊個農夫所種，都可以追蹤得到。好彩行先一步，一田銷售額仍有增長，但現在香港總體零售額有所縮減，某一店或集團嘅銷售增長，就係來自其他集團嘅萎縮，係一場零和遊戲。左丁山聽聞某大零售集團就係睇中「產地直送」呢一樣，已搵齊日本通做顧問，不日自日本直接入貨，與一田爭奪市場。<br>零售戰爭打起嚟會好殘酷，老牌名牌冇得恃老賣老。幾年前畢打街A&amp;F開幕，一大班上身裸露男模轟動中環，該店生意好到不得了。當日左丁山與美國老友剛好在開幕時分經過，被阻住唔准行，美國老友憤言：「沽空呢隻股票」，相信係一時氣憤箒，記得當日股價係52美元左右，近日呢？在20美元上下浮動，已經唔見咗六成，假如當時真係沽空，利潤都幾好，不過真係講吓笑箒。美國報紙報導，美國傳統名牌Gap、A&amp;F備受H&amp;M、Zara與UNIQLO競爭壓力，連連退守，失晒過往威風，老牌連鎖店如Kmart、JC Penney、Sears更被年輕人視為阿爺阿嫲先至光顧嘅地方。追尋背後原因就係美國消費者鍾意逛街，唔喜歡行商場，三個外國牌子專注在繁盛大街俾貴租開店，唔吼商場，剛好捉正條路，所以在大城市贏晒。香港因地理環境不同，靚商場仍有競爭力，在街頭街尾商場買劏舖，想清楚至好！</p></body></html>