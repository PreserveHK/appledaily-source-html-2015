<html><header><meta charset="utf-8"><title>【壹週刊】飛起高海寧王晶睇中處女黨王君馨</title></header><body><h1>【壹週刊】飛起高海寧<br>王晶睇中處女黨王君馨</h1><p>【壹週刊】《賭城風雲2》喺內地勁收10億人仔，立即宣布拍第3集， 不過女角方面就大執位，連劉嘉玲都要一出場即死，其他例如負責「胸」人嘅高海寧，全部出局，改由大台處女黨之一嘅36D王君馨頂上。<br><br>拍《賭城2》時，因為大台有份投資，所以之前大條道理咁安插忽然富貴嘅朱晨麗同高海寧演出閒角。嗱，雖然高Ling戲份少，只係負責著住比堅尼揸水上電單車，但片來片去又開槍，其實都好搶鏡！<br><br>有劇組人員透露，今次拍續集，據知大台都有投資，但王晶指名要用王君馨。自從睇過王君馨喺電視劇中打出個36D嚟誘惑豹哥，王晶係咁讚人索，又話呢個女仔有得做！當時其實王晶已經想問大台攞人，不過大台就諸多留難，又話冇期又話盛，最後電影用咗奀星張慧雯，到今次先肯放人。<br><br>早幾日《賭城3》開記招，除咗原有嘅發哥同張家輝有去，續集仲搵嚟劉華同張學友加盟，投資同陣容都落重本。王君馨亦把握機會，同成班重量級巨星Selfie，之後更喺微博多謝王晶。咁又係啊，如果唔係王晶關照，入行8年嘅王君馨睇怕冇乜機會一齊演出。</p></body></html>