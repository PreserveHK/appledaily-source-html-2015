<html><header><meta charset="utf-8"><title>隔牆有耳：皇上上訴　官寸爆大狀 - 李八方</title></header><body><h1>隔牆有耳：<br>皇上上訴　官寸爆大狀 - 李八方</h1><p>做記者真係唔係優差，佢哋嘅辛勞未必會得到人哋讚賞。但噚日高院法官彭偉昌處理人稱皇上嘅熱血公民創辦人黃洋達（圖）單上訴案時，就講咗幾句讚賞嘅說話。<br>話說皇上喺年初因為佢舊年6月喺立法會反東北撥款示威單案，被裁定非法集結罪成，裁判官當時話佢嘅行為會令人擔心社會安寧被破壞。皇上噚日上訴，佢嘅大律師提到案發時現場記者同保安都冇驚恐，記者仲衝前去影相㖭。彭官聽到即刻話，記者衝去影相係天職，唔代表唔怕喎，「你估戰地記者會唔驚中槍咩？」彭官又讚香港記者好盡責，乜都影到！彭官最後駁回上訴，據知控方就住佢罰款5,000蚊嘅判刑，同咗裁判官申請覆核。</p></body></html>