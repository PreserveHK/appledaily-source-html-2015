<html><header><meta charset="utf-8"><title>隔牆有耳：阿瑟王狂請卿姐食檸檬 - 李八方</title></header><body><h1>隔牆有耳：<br>阿瑟王狂請卿姐食檸檬 - 李八方</h1><p>外號阿瑟王（King Arthur）嘅港大校務委員會委員李國章Arthur，噚日上番由佢做主席嘅數碼電台dbc做節目，開咪講港大任命副校長風波，返番去主場，阿瑟王嘅火力更強勁。咁啱阿瑟王到場嗰陣，撞到剛剛接受訪問完嘅民主黨主席劉慧卿，卿姐打蛇隨棍上邀阿瑟王接受卿姐網台節目訪問，不過阿瑟王左推右推囉。<br>卿姐同阿瑟王巧遇時先禮後兵，阿瑟王先盡地主之誼，主動上前同卿姐握手，卿姐當然無任歡迎。卿姐亦好坦白咁話，唔知道阿瑟王正係dbc主席，然後就發功力邀阿瑟王。</p><p>上節目要「揀個吉日」</p><p>阿瑟王一時話「跟住你好難做㗎喇」、一時又話佢接受卿姐訪問咪會相撞囉，阿瑟王仲乘勢同卿姐賣廣告話，卿姐都上得dbc，證明佢哋係公平、公正啦。<br>卿姐見阿瑟王推多兩推開始唔耐煩，單刀直問「你上嚟我嗰邊有乜嘢問題呢？」阿瑟王開始駁唔到，只係話去卿姐嗰度「唔啱囉」，總之「第二日啦，揀個吉日啦」。<br>卿姐同八方講，佢邀過阿瑟王幾次㗎喇，雖然阿瑟王次次都推，之後仲接受過其他媒體訪問，但係佢都會繼續努力，睇吓會唔會邀到阿瑟王。</p></body></html>