<html><header><meta charset="utf-8"><title>難敵貴租　尖嘴搬荃灣崇德音樂新校細一半頂硬上</title></header><body><h1>難敵貴租　尖嘴搬荃灣<br>崇德音樂新校細一半頂硬上</h1><p>張崇德的音樂學校MMP去年因為業主瘋狂加租至六位數，被迫撤出留守九年的尖沙嘴，但天無絕人之路，音樂學校搬離旺區遷入荃灣，反而為張崇德燃起鬥志，已安排今年十月在伊館舉行第八個演唱會，並計劃推出全新專輯。<br>「嗰陣真係好唔捨得，花咗好多心血，又有好多歷史。呢次搬走都好似係個新開始，始終同一個地方都好似做到差唔多啦。」樂觀知足的張崇德如此說。來到荃灣新學校，雖然面積只得一千九百呎，比四千呎舊校細了一半，但感覺比從前寬敞、開揚得多，張崇德說：「呢個景真係好靚，以前喺尖沙嘴成日要閂晒窗簾，除咗上堂我好少返去，呢邊可以日日望海，心情都好啲，送完仔女返學都會即刻返嚟，作吓歌、寫吓書。」他表示現時學校約有一百個學生，大部份從舊學舍到現在，同時亦吸納了不少新同學，張崇德說：「反應都幾好，上星期喺冇宣傳下開新班都爆晒，嚟緊會開第二班。」</p><p>裝修費六十萬</p><p>新地方令他更有衝勁，張崇德籌備開辦小朋友合唱團：「自己都係父母，覺得以前個地方不見天日，唔係好啱小朋友，呢度就可以，主要想囝囝囡囡都fit到入去，構思係畀五至十歲嘅小朋友，會加入跳舞元素。」為了配合港島區的學生，他借用哥哥張崇基在港島區的工作室做分校，稍稍地擴大版圖。張崇德在新校投資六十萬裝修費，提升了隔音設備，讓他安心做更多製作，當然亦會為自己製作全新專輯：「碟係蝕住去做，不過同哥哥轉做幕後之後，搵到資本去出碟，就唔介意賣幾多，可以做自己鍾意嘅音樂。」<br>採訪：盧妹　攝影：陳慧安</p></body></html>