<html><header><meta charset="utf-8"><title>魚樂無窮：一隻有勢又值博股份 - 唐牛</title></header><body><h1>魚樂無窮：一隻有勢又值博股份 - 唐牛</h1><p>前輩教落，炒股要睇兩樣嘢，趨勢加值博率。今日推介嘅光伏股君陽太陽能（397），食正趨勢又有值博率，驚喜打孖上。先講趨勢，近期光伏股個勢勁到不得了，龍頭漢能薄膜（566）短短一個多月炒高四成，大股東李河君仲新鮮滾熱辣做埋首富，連王健林同馬雲都唔係佢嗰皮，氣勢一時無兩。連帶散戶愛股保利協鑫（3800）、卡姆丹克（712）都爆上，板塊熾熱指數係極高！<br>再講值博率，君陽今年升咗幾多？答案係2%！換句話說，追落後空間無極限。唔好忘記，漢能係君陽股東之一，雖然持股量已不足5%，但證明份屬友好關係，漢能市值一千六百四十億，君陽係八億，係漢能嘅0.5%，係咁意分到少少項目餸尾，不得了！漢能年初已發盈喜，預計盈利不少於2.5億，現價市盈率得三倍，平到笑。雖然屬非經常性收益，但公司今年山東項目可帶來盈利，加上國策不斷扶持，前景秀麗。<br>公司舊年底批股4.44億股，淨集資額七千八百萬銀，上月初又發行一億元票據，子彈上晒，發射只係時間問題。計埋其他手頭資產，君陽市賬率得番0.4倍，漢能講緊7.1倍，唔使用計數機都知君陽有幾殘。再講，之前批股價係0.186元，現價只得0.183元，而家買竟然平過大戶，仲唔入場等幾時？<br><br>唐牛<br> https://www.facebook.com/tongcow88 </p></body></html>