<html><header><meta charset="utf-8"><title>中環在線：金髮女郎要求合照郭思治長城晒肌肉 - 李華華</title></header><body><h1>中環在線：金髮女郎要求合照<br>郭思治長城晒肌肉 - 李華華</h1><p>踏入花甲之年嘅大隻佬股評人郭思治（郭Sir）喺北京長城為港男爭光。話說舊年底佢去北京遊長城，行行吓覺得熱熱哋，就除衫散熱。佢唔除猶自可，一除就吸引唔少遊客嘅艷羨目光，仲有位外國女遊客主動上前要求同佢合照㖭呀。<br>郭Sir喺金融界出名係大隻佬，就連財經界運動健將、三十幾歲嘅會德豐（020）主席吳宗權都冇郭Sir操得咁弗，佢真係拍得住美國漫畫嘅爆肌主角。</p><p>狂做sit-up收腹</p><p>郭Sir噚日講起，佢舊年十一月去北京出差，當時應該得幾度，佢趁有時間去長城一趟，可能平時做開運動，身體特別好，行兩行已經覺得熱，佢索性除衫繼續行，估唔到竟然有位外國女遊客上前要求合照。郭Sir一向有求必應，當然大方答應，仲擺咗個專業嘅大隻佬pose。<br>郭Sir六十歲都可以操到呢副身材，其實都係靠少食多運動。佢成日話「飯可以唔食，運動唔可以唔做」，佢每日至少要操一粒鐘，最好係兩個半鐘，仲要狂做仰卧起坐（sit-up）收腹，唔係點樣操到呢六嚿腹肌。<br>講到食，郭Sir平時食得極少，早餐只食兩隻烚蛋白，午餐係正常人一半或者三分一份量，晚餐只食細半碗飯、一碗水煮菜配肉，就係咁多。華華噚日同佢食晏，就見佢乜都食，食腸粉時仲要點埋甜醬，不過佢之後應該喪做運動消耗番佢。<br><br>李華華<br>mailto:LiWaWa@AppleDaily.com</p></body></html>