<html><header><meta charset="utf-8"><title>靚仔馬主先苦後甜！周二愛駒死亡　周三另一駒取勝</title></header><body><h1>靚仔馬主先苦後甜！<br>周二愛駒死亡　周三另一駒取勝</h1><p>練馬師何良以往係谷草大贏家，呢兩季跌咗Watt，今季田草頭馬更係谷草一倍咁滯。呢位好好先生今期谷草叻番次，唔係靠佢老友阿叻陳百祥嘅馬，而係靠老馬「叻先生」，呢匹七歲馬守齋接近兩年，上仗五班千二米輸畀頭馬「歡喜」兩個幾馬位得第三，今鋪郭能停賽借勢換蘇狄雄減兩磅，出戰第二場五班1000米，成功反勝「歡喜」報番一箭之仇，爆出7.2倍半冷win，「先生」系陣營今季首次贏馬，馬主史立德、史昊洺賽後笑得好開心。<br>史昊洺經歷先苦後甜，佢名下馬「狄奧圖」本周二試泥閘返到直路先噴血後撞欄暴斃，估唔到事隔一日，佢同父親史立德聯名擁有之「叻先生」咁生性，搞到呢位靚仔馬主好開心。<br>相反「歡喜」呢次唔能夠再贏馬報喜，縮程抽12檔，結果放唔到輸頸位只得第二，第三名係「歡喜」上手練馬師李易達之「大家關心」，達哥殺唔到叛將，拎番個披士交差，第四名係時廐「上海先鋒」。<br>史立德說賽前信心一半半，不過上周末他有入倉探望「叻先生」，馬兒狀態十分好，他大讚何良保養此馬一流。至於史昊銘表示對「狄奧圖」死去感到很難過，不幸中之大幸是見習學員陳嘉熙没有受傷。史立德透露稍後將啟程前往澳洲，為兒子物色良駒，頂替「狄奧圖」。</p></body></html>