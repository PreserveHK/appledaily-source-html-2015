<html><header><meta charset="utf-8"><title>RAE　2014 - 左丁山</title></header><body><h1>RAE　2014 - 左丁山</h1><p>大學教育資助委員會（UGC）在上星期二（1月27日）下午開記者招待會，發佈2014年研究評審工作結果，大學中人稱為RAE（Research Assessment Exercise），呢項工作評審咗2007年10月至2013年9月共六年嘅八大院校嘅學術研究論述，有4400名學者（助理教授級以上），共提交16500份研究成果，由UGC組織咗13個評審小組，召集307名學術專家（七成來自海外，有澳洲、奧地利、紐西蘭、新加坡、西班牙、瑞士、中國大陸、台灣、加拿大、英國、美國等各地學術專家在內），評審過程嚴謹，無可能有偏私成份，過去UGC在1993、1996、1999、2006年都搞過RAE，曾經每三年辦一次，現時每六年辦一次。<br>完全獨立嚴謹嘅學術評審，本係好事，今年竟然因為事先有人故意洩漏消息俾文匯報，令到別有目的人士可以組織文章攻擊香港大學法律學院，將RAE政治化，幾令人遺憾。UGC主席鄭維新係小心謹慎、行事低調、對學術政治化非常敏感之人，佢與UGC應無可能洩漏資料，主持RAE之前研究資助局（RGC）主席錢大康教授係港大常務副校長，接任嘅華雲生教授係中大常務副校長，兩人同是世界級電腦科學專家，亦唔會刻意抹黑港大，然則文匯報在上星期一（1月26日）之獨家報道，料從何來？按道理，教育局高層可能事先得到報告，但記者走去問教育局，新聞組人員答咗等於冇答。<br>過去有人唔多滿意RAE嘅，認為（一）外來和尚（外國學者）佔領評審小組，不明白本地情況；（二）三年一評審令本地教授覺得有太大壓力，掛住寫論文，唔注重教書；（三）三間研究型大學資源較多，對其他院校唔公平。呢啲訴苦，是否成立？只有第三點較為實在，所以UGC已將RAE由三年一次，改為六年一次。六年喎，有足夠時間交論文著作啦。至於第一點，香港要打世界波，必須以世界級視野及水平為準，唔得閂埋門，自己評審自己，故此邀請海外專家乃事所必然，況且還可以清除熟人偏私之可能性。至於第二點，科大、港大、中大無疑擁有較多資源，但如果運用得宜，其他五間院校都有機會在專門項目佔一席位。2014 RAE結果就證明咗呢一點，明日本欄會引用RAE報告講一講。</p></body></html>