<html><header><meta charset="utf-8"><title>樂香園：網購條數點樣計 - 海迪</title></header><body><h1>樂香園：網購條數點樣計 - 海迪</h1><p>港視網購日前正式開張。海迪望一望，發現寄賣貨品種類頗為雜亂，由近一萬蚊韓國皮褸，到廿幾蚊零食都有，似乎行「大包圍」政策。傳聞港視網購班底主力來自Yahoo，他們搞互聯網理應經驗豐富；但點樣搞零售，消費者心理要如何捕捉，可能要時間揣摩一下。<br>香港地方小，購物方便，加上人力、運輸成本唔平，限制了本土網購業發展。有曾認真打算大搞網購的朋友，就對港視經營不表樂觀。佢嘗試幫港視計「婆乸數」：一架貨van，一日汽油錢大概要三百至五百蚊，然後每架車起碼有一個司機、一個跟車，每人每日人工五百蚊，即每條送貨小隊，每日皮費約一千三百大元，走唔甩。咁要送到幾多單生意，先維到皮？<br>假設送貨小隊一日做足十三個鐘，即每個鐘成本一百蚊，一個鐘最多可送幾多次貨？頂到盡，五次？仲要五張單都要在附近區域，並求神拜佛去到唔使等人、中途唔塞車方可做到。假設公司做到咁嘅交易量，每次送貨成本約廿蚊。這廿蚊一係就轉嫁畀顧客，一係就靠做大價單，拉上補下，用毛利吸收咗佢。所以，賣iPhone當然可免費送貨，但如果賣糧油雜貨小家電？咁就要努力啲。<br>港視現時要買滿四百蚊才免費送貨，方便度一般。除非港視長期提供優惠令價格更有競爭力，又或者貨品極具特色，否則幾難搞。<br><br>海迪</p></body></html>