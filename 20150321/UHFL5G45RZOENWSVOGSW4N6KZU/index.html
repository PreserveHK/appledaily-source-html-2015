<html><header><meta charset="utf-8"><title>警員形容打開雪櫃一刻：兩頭顱藏冰格　面青青　眼半開</title></header><body><h1>警員形容打開雪櫃一刻：<br>兩頭顱藏冰格　面青青　眼半開</h1><p>【本報訊】案中收藏兩死者被割下的頭顱及內臟器官的雪櫃，及用來叮煮人肉的微波爐，一直由港島總區刑事總部重案組保管，為免發臭一直插着電源，兼特地將兩部雪櫃及微波爐置於同一房間內，以免有失魂同事以為是普通雪櫃而「擺自己嘢」。有探員坦言，打開雪櫃一刻雖然已有心理準備會看見頭顱，但依然「好震撼」。<br>記者：陳美莉</p><p>案件主管高級督察黎偉基透露，周凱亮一早張揚已將兩老肢解，探員入屋打開膠箱只見手腳，故進入置有兩雪櫃的房間時，大家早心裏有數，「（個頭）仲唔係響雪櫃！」<br></p><p>探員幾個月沒吃肉
</p><p>究竟打開雪櫃那一刻「驚唔驚」？當時在場的高級警員吳邦明笑謂：「打開雪櫃嗰一刻冇反應就呃你嘅，真係好震撼！不過冇得驚，咪全部手足一齊做囉！」吳透露兩老的頭顱正面垂直座於冰格，兩頭均墊有毛巾，面色「青青哋」，至於是否「眼閉」，吳皺眉搖頭稱：「半開啦……唉！」由於兩部雪櫃內有血迹及染血毛巾，故它們在警署一直插着電源以免發臭，打算待案件完全了結後才處理。有探員謂，查案後的幾個月也沒有吃肉。<br>周凱亮行兇兼肢解棄屍，事後更佈下兩老失蹤的疑局，直至他主動向「機友」及親友爆料，警方始得悉一直被兇手帶住「遊花園」。<br>在科學鑑證範疇工作二十年、於二○一三年十二月退休的科學鑑證主任麥宗熊稱，當日接獲同袍通知到案發單位入屋蒐證時，已知是謀殺案。被告處理屍體手法「做得好好」，無味亦無屍蟲。<br>他坦言：「通常兇案現場，未入屋響走廊都聞到屍味，但諗都冇諗過間屋冇臭味之餘，仲要香噴噴，就算入埋屋打開門都冇味，未打開個雪櫃同膠箱都完全唔發覺。」麥形容單位「好乾淨」，相信兇手事後認真拖地，雖然房門、牆角及寬頻掣等有血迹，但麥笑言：「相信只係唔小心濺到！」。<br></p><p>殘肢好似「出過水」
</p><p>至於藏有兩老四肢的三大膠箱，麥「稱讚」兩被告「做得好好」，因箱內有臭丸、除臭劑及鹽，加上強勁冷氣，未開箱根本「聞唔出」，腐肉上亦無發現屍蟲，惟開箱後傳出的氣味，實令人暈眩欲嘔。麥指看到殘肢的肉質有改變，較一般腐屍「乾身」，顏色及氣味亦有異，相信「好似煲湯豬肉咁『出過水』囉！」<br>對於被告成功掩飾屍臭味，又計劃製作义燒飯兼棄殘肢落海棄屍，足足十五日未被發現，麥笑稱「若果唔係佢咁『騎呢』，WhatsApp走去話畀人知，真係出到貨（毀屍滅迹）﹗」但他補充：「我相信天網恢恢，好難有完美佈局！」首批到場兼拘捕謝臻麒的偵緝高級警員楊志恒說：「響走廊聞到香味，不過陣味好奇怪，似醫院味多啲！」</p></body></html>