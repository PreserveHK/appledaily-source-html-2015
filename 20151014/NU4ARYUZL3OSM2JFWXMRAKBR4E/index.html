<html><header><meta charset="utf-8"><title>店東猝死　單車店結業百人掃貨助兩老</title></header><body><h1>店東猝死　單車店結業<br>百人掃貨助兩老</h1><p>【本報訊】元朗安樂路「順風車」單車店的老闆伍文傑（Keith）年僅37歲，全心全意打理單車店，希望店如其名順風順水，豈料上月底他到內地買貨，但返港時在深圳突暈倒，送當地醫院搶救不治，醫生指是腦幹出血致死。Keith未婚，遺下年邁的父母白頭人送黑頭人。兩老喪子之餘亦無力繼續兒子工作，決定本月底結業；近日有網友將單車店結業緊急「散貨」消息在fb廣傳，大批車友得悉結業背後悲慘故事，紛紛前來掃貨以表心意。<br>記者：黃昇　張家豪</p><p>店東Keith與父母同住天水圍，3年前與友人合夥在元朗安樂路開設「順風車」單車店，但開業不久，友人即退出，Keith堅持獨自經營下去，由入貨至銷售一腳踢。Keith上月30日北上買貨，回程準備在深圳過關時突感不適，被送到當地醫院搶救4小時終不治。</p><p>父母：結業免觸景傷情</p><p>伍母講述愛兒子遭遇不幸時傷心不已，她說：「當時佢覺得自己唔舒服打電話畀朋友，朋友趕嚟以為佢中暑，買支水畀佢飲，佢又嘔，跟住朋友幫佢拎啲貨上車，但係睇到佢已經昏迷咗啦。醫生證實佢係腦幹出血，大陸醫生畀我哋見最後一面，但已經過咗身啦。」<br>痛失愛兒的伍母稱，由於她和丈夫對單車毫無認識，加上行業競爭大，無奈選擇結業。「個仔既然走咗，我哋都唔做落去，費事觸景傷情」。她又指兒子為單車店勞心勞力，「最主要係佢冇乜時間休息，搞到身體咁樣。唉！冇咗條命梗係可惜㗎啦！人都走咗，惟有自己堅強。」</p><p>店內大部份單車已售出</p><p>有網民近日將此消息上載到facebook廣傳，獲車友支持。「順風車」閘門昨貼告示指下午2時開店，但大批單車友早已抵達，高峯期有百多人在店外等候。其後Keith父母回來開舖，但因人太多要分批入內，其實這幾天大部份單車已售出，只剩10多個車架、車輪、單車衫褲等配件。<br>伍父稱感謝有心人及單車友支持，他坦言估不到有如此大迴響。他形容兒子是「單車舖嘅中流砥柱」，坦言：「條柱冧咗冇可能再做落去，我哋之前間中幫手，咩都唔識。」言談間更一度感觸落淚，他慨嘆兒子在內地離世，夫婦倆不停中港兩邊走辦理其身後事，又要處理單車店結業，心力交瘁。</p></body></html>