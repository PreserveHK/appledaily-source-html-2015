<html><header><meta charset="utf-8"><title>一周三件：信義博轉反彈 - 錢雋</title></header><body><h1>一周三件：信義博轉反彈 - 錢雋</h1><p>信義玻璃（868）有半年靚仔盈利，揸住嘅信義光能（968）識生金蛋，近兩年累升1.7倍，信義享受超肥仔增值。趁信義潛喺三年底，博轉反彈，有得諗。</p><p>揸信義光能大升值</p><p>信義光能主打太陽能玻璃產品，由2013年分拆上市，首日收市價1.14元，到家陣大升咗1.7倍，現價比今年6月尾嘅NAV 0.74元，每股增值凸章2.35元，3.2倍PB。相反信義同期段段跌，現價（4元）仍然貼喺三年海底價，相對同樣係今年6月尾NAV 3.3元嘅PB，得1.2倍，比本身10年平均2.1倍PB，平咗43%。<br>仲未止，信義揸信義光能約17.8億股或27%。粗略計數，信義光能股價放紙鳶，信義已經大增值41.8億元，或每股1.07元。連埋呢板增值計，信義實際PB，得0.9倍！<br>信義今年上半年盈利近9.5億元，增長24%，半年盈利，兼相當上年全年盈利13.6億元近70%水位。行家洛玻（1108）同中國玻璃（3300），上半年繼續出血，信義成績單，靚仔。<br>又喺環保法規下同行頭汰弱留強下，信義食住本身規模同技術優勢，繼續彈出。再講，今個上半年，歐美同其他國家，佔信義總收入過30%比重。信義唔係全部依靠祖國市場，喺祖國全線turnaround前，海外尤其美國地區，應該支持信義，keep住好成績。<br>場內專業評估，信義今、明兩年EPS 0.47同0.56元，增長35%同19%，明年預測PE跌到得7倍！信義上番10倍PE，講緊要升40%到5.6元，目標PE，亦未有耐上到集團10年平均13.2倍PE水位。<br><br>錢雋<br>細價股專家<br>本欄逢周一、三、五刊出</p></body></html>