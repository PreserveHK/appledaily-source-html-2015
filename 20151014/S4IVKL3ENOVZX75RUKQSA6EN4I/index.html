<html><header><meta charset="utf-8"><title>求驗客手記︰炒立陶宛十戰全勝出線英迷咪開心住</title></header><body><h1>求驗客手記︰炒立陶宛十戰全勝出線<br>英迷咪開心住</h1><p>英格蘭冇咗朗尼一樣冇問題，喺禮拜一作客繼續贏，以3:0大勝立陶宛，歐國外10場贏晒出線，勁過晒德國、西班牙，十全十美；不過英格蘭總係希望越大，失望越大，球迷唔好咁快以為贏咗歐洲國家盃！<br>由於英軍已經出咗線，所以收起好多主力，隊長朗尼繼續唞，哈利卡尼就擔大旗。英軍開頭踢得幾順，29分鐘先由巴克里入一球，到35分鐘，就輪到卡尼發威，左腳窄位勁射破網，拉開到2:0。不過，卡尼真黑仔，慢鏡所見，原來呢球係射中柱，再彈中立陶宛門將入網，歐洲足協計咗做烏龍球。我求大俠諗，卡尼肯定無語問蒼天，點解今季想入球波都咁難！</p><p>黑仔卡尼入波變烏龍</p><p>卡尼今季表現唔錯，但聯賽成日入唔到波，到上個月對曼城先射入今季英超嘅開齋波，點知上輪對史雲斯又擺個烏龍。卡尼對立陶宛諗住數糊轉吓運啦，結果就變成人哋擺烏龍。換邊後，英格蘭靠張伯倫整多球，最終作客大勝3:0，歐國外10戰全勝，加埋入咗31球，只失三球。<br>英格蘭係今屆唯一全勝之師，德國同西班牙都做唔到，佢哋亦係史上第六支喺一屆歐國外全勝嘅球隊，之前有92年嘅法國、00年嘅捷克、04年嘅法國、12年嘅德國同西班牙。領隊鶴臣賽後好開心，「真係非凡嘅成就，我以球員嘅表現為榮，實在踢得太好，尤其係上半場。喺外圍賽，我哋擺咗好多心機踢，我好滿意10場贏晒呢個成績。」</p><p>朗尼休戰照打氣</p><p>朗尼就一邊睇直播，一邊為球隊打氣，完場後喺twitter留言：「10戰10勝，大家做得好！」雖然英軍喺外圍賽咁有霸氣，但英格蘭呢隊波總係希望越大，失望越大，近年喺大賽都冇畀過球迷驚喜，所以我求大俠建議英迷不宜開心得太早。</p></body></html>