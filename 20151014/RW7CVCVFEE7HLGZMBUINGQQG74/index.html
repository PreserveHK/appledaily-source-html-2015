<html><header><meta charset="utf-8"><title>中環在線：投稿表敬意　獲偶像回覆股民公開超人答謝信 - 李華華</title></header><body><h1>中環在線：投稿表敬意　獲偶像回覆<br>股民公開超人答謝信 - 李華華</h1><p>記得多年前有首《奇洛李維斯回信》好hit，收到偶像回信的確相當高興！電盈（008）忠實小股東陳仲翔早前見超人李嘉誠不停被官媒批評，於是向報章投稿，力撐超人，噚日佢收到超人嘅答謝回信，就急不及待公諸同好。</p><p>超人自爆愛聽家駒作品</p><p>大家一時間未必記得陳仲翔是誰，呢位仁兄係電盈忠實小股東，每年電盈舉行股東會，佢一定有特別舉動或提問，令電盈老闆「小小超」李澤楷都認得佢。有一年佢就建議小小超邀請股神畢菲特入股！佢今年初喺長實與和黃合併嘅股東會上，又話希望超人可以活到113歲。<br>佢見到超人最近不停被官媒批評，雖然不及唐英年、香港潮屬社團總會公開撐超人咁有代表性，但係都要出一分力，於是投稿去一份報章，題為「我最尊敬的人是李嘉誠」，內文提到佢好尊敬Beyond前主音黃家駒，但係最尊敬都係李嘉誠云云，篇稿上周六刊登。<br>陳仲翔噚日收到超人嘅答謝回信，就主動爆料，將封信公諸同好。令人意想不到嘅係，超人喺文首竟然話自己對黃家駒的歌與詞，都常有觸動，估唔到87歲嘅超人都有聽Beyond嘅歌喎，唔知超人有冇得閒哼番首《海闊天空》呢？超人又呻咗幾句，指近排嘅風風雨雨令人詫異，但佢相信教育可以幫到忙。雖然呢封信印有「李嘉誠用牋」，又有超人簽名，但華華都要向超人嘅公關大員求證，獲確認係超人嘅回信。<br><br>李華華<br>mailto:LiWaWa@AppleDaily.com</p></body></html>