<html><header><meta charset="utf-8"><title>一周三件：青島港彈力足 - 錢雋</title></header><body><h1>一周三件：青島港彈力足 - 錢雋</h1><p>青島港（6198）跟中港大插插，跌穿上年6月上市價，同金手指Value Partners（VP）喺今年4月以嚟最低增持成本價。喺香江行家中，青島港半年增長又最靚仔，有得諗吓。<br>VP今年4月27號增持青島港H股2,311萬股後，權益曝光，其後兼一路增持，由曝光日應佔青島港7.42%，去到6月尾15.8%，足足一個double，落場最高同最低成本價，每股5.81元同4.65元。青島港現價（3.44元）比5月高位6.07元，插咗43%，質穿上市價3.76元，比VP最低入市成本價，亦講緊潛水26%！<br>又上月尾，青島港亦多咗位機構投資客Matthews International Capital，佔H股5.01%。睇到集團有基金大孖沙捧場之餘，真係散戶街貨，等值23億元咁大把。都係嗰句，市值奀豬，個市反彈，青島港亦易彈動。<br>青島港今年上半年盈利10.8億元人仔，增長近27%，新拓港口金融瓣數，係靚仔增長其中一個原因。集團中線食到一帶一路，同航運業大翻身前，青島港開多瓣業務，比行家多條腿走路，無壞。</p><p>估值平同業一截</p><p>又以呢期個市大逆轉、全世界極熊下，最新場內專業評估，青島港今年EPS 0.467港元，預測7.3倍PE。行家大連港（2880）16倍、廈門港務（3378）8.9倍、天津港（3382）8.5倍，祖國行家平均14倍，青島港平咗截。吼實青島港一年橫行底3.1元，再跌喺呢個位兜轉，當上番VP最平撼入市成本價4.65元，青島港都講緊要翻半番，到時，集團預測9.5倍PE，比最平津港高啲啲，但唔算過態。<br><br>錢雋<br>細價股專家<br>本欄逢周一、三、五刊出</p></body></html>