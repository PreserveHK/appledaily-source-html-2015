<html><header><meta charset="utf-8"><title>外行領導內行 - 左丁山</title></header><body><h1>外行領導內行 - 左丁山</h1><p>資深工程師對左丁山講及山寨建築材料周圍有得賣，非常便宜，因不堪建造成本高而貪便宜者，隨時中招。自有鉛水問題出現後，佢間公司為求自保，在港九新界建材街舖買入幾批內地水喉管檢查，留番一個紀錄，每批材料都有規格說明，合乎香港特區政府標準，用之不會犯法。實際如何呢，經檢查檢驗化驗後，就係全不合格。老闆話佢地咁好彩，買六合彩就唔見中，點會買咁多「次貨返嚟」？下令重新做多一次實驗。左丁山笑問資深工程師：「你自己屋企裝修，用乜材料？」佢答得好快：「全部英國貨，未必人人願意出錢㗎，老實！」佢又講到連英泥都有假貨，菲律賓有供應，其價錢比香港英泥便宜百分之五十至六十，但如果太過平，本地建築公司反為起疑心，唔敢買入，於是啲「聰明」供應商叫價只係比香港貨便宜幾個巴仙，聽起來，好合理，在成本高企之壓力下，便宜幾巴仙就係真錢噃，資深工程師間公司於是買入一批試用，唉吔，百分之六十係唔用得嘅廢物，問你死未。<br>特區政府大力興建公屋居屋，梁特首又曾經講過起樓要快啲，房屋署養埋不少則師、工程師，正好大展拳腳。不過一到有鉛水問題出現，佢地走晒去邊呢？張炳良局長做咗幾十年教書先生，依家叫佢應付鉛水、工程招標，分判呢啲整個工程建造嘅結構性問題，幾難為佢，2012年時好多人估佢會做教育局局長，做咗咪好囉，起碼係自己嗰瓣，教育問題點都難唔到佢嘅嗎，偏偏佢揀（或者梁特首安排）咗做運輸及房屋局局長，如今面對高鐵超支延期，及鉛水屋邨難題，搞到一頭煙，外行領導內行，原來係咁慘嘅。或曰，以前啲AO文官咪又係外行領導內行？但時代唔同咗吖嘛，以前我地係飲鉛水大嘅，今日你肯唔肯讓兒孫飲？<br>講起高鐵，馬季煞科日，在馬場見到幾位承建商/大判頭，來自不同公司，佢地一講高鐵就怕怕，主要係西九龍地下水管煤氣電力電訊污水管等等線路如麻，亂晒大龍，地面上又有密集舊樓，每次挖掘都驚撞板，據講一啲承建商已經蝕到入肉，不知如何捱落去，故此對於工程費用超支，堅決不會讓步減價。出錢嘅政府呢？又因立法會議員大罵，威脅唔肯撥款，於是逼港鐵負責。港鐵根據合約，只是中間人（Project Manager），一切係代管代支嘅啫，依家碰上奇異奇特情況，上頭政府唔願再俾錢，下面承建商冇錢唔肯開工，變成夾在貨櫃車與大巴士中間，動彈不得，唯有等高人打救！</p></body></html>