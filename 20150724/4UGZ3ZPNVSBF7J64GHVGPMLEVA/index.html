<html><header><meta charset="utf-8"><title>Kay唱得留手開解前度《羅生門》狂熱　Juno席捲iTunes</title></header><body><h1>Kay唱得留手開解前度<br>《羅生門》狂熱　Juno席捲iTunes</h1><p>麥浚龍（Juno）的三部曲《耿耿於懷》、《念念不忘》及跟謝安琪（Kay）合唱《羅生門》，短短三日在YouTube有逾50萬點擊，《羅生門》更被網友捧為神曲，一夜爆紅的Juno連舊歌都翻hit，雄霸iTunes歌曲下載榜，十二大位置獨佔九首，僅何韻詩《是有種人》及陳奕迅《無條件》能守住第五及第九位。</p><p>Juno前晚在電話親自解構三部曲，他說：「其實入行第十年，咁啱我同Wyman（黃偉文）諗到『念念不忘』呢個term，如果冇一個至少十年，點稱得上念念不忘呢？我哋去發展《耿耿於懷》呢個男仔，當佢係一部電影咁，包括Karen（莫文蔚）、Kay、周國賢，甚至乎我自己，其實都係喺《耿耿於懷》個世界。」<br>《羅生門》就是故事的里程碑，Juno說：「有能力摧毀呢個角色，我相信世上得兩個人，一個係我，一個係黃偉文，我覺得Kay唱得好好，Karen喺《瑕疵》都係，佢哋演活咗我幻想呢個世界嘅角色，我搵Karen飾演𠵱家嘅女朋友，我係從中感受到Karen有一種淡然，而透過Kay嘅聲音，感受到嗰種不捨。」</p><p>Kay：最難係感情</p><p>歌曲女主角Kay接受電話訪問，笑言自己跟《羅生門》好有緣：「之前我有隻歌《最好的時刻》都係出自狄更斯，另一首《臨崖勒馬》係講福島地震，我又喺冰島影過封套《慢活》，做新人時，有人問我鍾唔鍾意Hello Kitty？我真係唔係特別鍾意，呢啲細微嘢咁蹺同故事主人翁一樣，我都同Juno講番，好似冥冥中嘅緣份。」<br>問這首歌是否好難唱？Kay說：「唱就唔難，最難係感情，有啲人覺得女主角好絕情，其實我覺得唔係，我特登唔唱咁絕，我唱嘅時候都留手，想開解番前度，晚晚睇女仔fb，攞手機睇佢有冇online，令人好心酸！」<br>採訪：盧妹、皓騫</p></body></html>