<html><header><meta charset="utf-8"><title>叮叮，FactWire發圍 - 陳也</title></header><body><h1>叮叮，FactWire發圍 - 陳也</h1><p>各區老樹被斬但偽語為「移除」，斬後還被世紀最醜的廢墩候車亭取代。老樹全家抄斬，市民無力跟政府撐腰的路政署和民建聯鬥，（對鬥長命的老樹痛下殺手，電鋸是手臂的延伸！）但電車這傢伙，陪住港人行走江湖橫跨N代，說廢就廢，傻的嗎？終於，有一批可愛的傻瓜落地跟電車賽跑，倒塔咁早清晨五點，在西環吉席街總站晒馬來了各區街頭跑手四五十人，一叮起錨，跑手爆發正能量plus，以腳驗證，退休規劃師向電車一刀切的專業評價，是幾咁離地！索氣！早唞！這8.6公里的電車路，只有神級（指精神病）專業人士才能吹噓自己跑得快過百年一叮的老車。而事實是，電車勝在慢，有得揀，有人揀慢活緩跑，跑得快又點？好世界？升呢尖東新世界？中環至金鐘電車軌鏟走通通變晒梁凸找數的筍盤？叮你個肺唔住啊！<br>與電車陪跑的傻人傻得可愛，捐三五百至一千元給FactWire創立新聞通訊社的千多個小市民就是傻得可敬。梁凸可以做電車騷維穩補鑊，但威迫傳媒打造自我審查新常態，FactWire「發圍」，籌旗瞬間達標的現狀告訴梁辦，想叮走香港核心價值，搵張曉明打+字頭電話勒索試吓啦笨！</p></body></html>