<html><header><meta charset="utf-8"><title>馬詩慧細女　拖仔見家長</title></header><body><h1>馬詩慧細女　拖仔見家長</h1><p>【銅鑼灣】王敏德和名模馬詩慧的20歲細女王麗嘉，早前被踢爆和富二代拍拖，由於下個月王麗嘉要去美國做model，將會與男友分開一段時間，所以她現在一有空閒，就會把握時間陪男友。昨日下午，身穿短褲仔襯T恤的王麗嘉在銅鑼灣拍拖，過馬路時，王麗嘉還主動拖着男友。雖然他們漫無目的行街，但似乎樂在其中，而他們又不時打情罵俏，王麗嘉還扮跌向男朋友撒嬌，玩得好開心！</p><p>飲中藥嗌苦
</p><p>在街上逛一會之後，王麗嘉便帶男友會合媽咪馬詩慧，未知是否對着未來外母的關係，她男友突然變得好拘謹。三人去附近一間藥房，原來馬詩慧和女兒身體不適，雙雙睇完中醫之後叫藥房煲藥，但鬼妹仔王麗嘉似乎喝不慣苦茶，喝一啖已經揦埋口面，不過馬詩慧和囡囡講了幾句之後，王麗嘉就大啖大啖喝光中藥，還向男朋友豎起拇指。飲完藥後，馬詩慧就與女兒分道揚鑣，避免做電燈膽，這個媽咪真通氣！<br></p><p>另外，梁家輝老婆江嘉年昨日也與一對孖女及兩位親友，去中環ifc嘆茶，嘆完之後，孖女就乖乖陪親友去睇水晶首飾。<br>採訪、攝影：畢紹基、梁繼光</p></body></html>