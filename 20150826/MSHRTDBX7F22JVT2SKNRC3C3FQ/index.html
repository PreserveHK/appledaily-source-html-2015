<html><header><meta charset="utf-8"><title>隔牆有耳：三耳處長飯堂「爆煲」 - 李八方</title></header><body><h1>隔牆有耳：<br>三耳處長飯堂「爆煲」 - 李八方</h1><p>梁班子中人有幾辛苦，唔使八方學葉劉咁畫晒出腸啩？所以當新聞處處長聶德權攞住個煲狂敲，唔排除有人以為佢工作壓力太大「爆煲」；之但係三耳處長邊有咁唔捱得？查實佢噚日隨住音樂起勢狂敲，都係為咗力撐東華三院位於白田邨、下月開張嘅「膳深軒」，拍住東華主席何超蕸一齊「煲起」呢間社區飯堂。<br>「膳深軒」服務對像係貧困嘅長者、低收入同綜援家庭，只要經過審核成會員，就可以用10蚊享用熟食午餐或晚餐。做過社會福利署署長嘅聶德權噚日到咗「膳深軒」先試為快，午餐一粒飯都冇剩，致辭時笑笑口話「土地好緊要」，否則點可以有呢個飯堂，為有需要人士送暖？<br>東華三院今日仲有別開生面賣旗籌款，除咗搵嚟人氣插畫師Plastic Thing設計得意紙旗圖案，聽日至9月2日期間，市民只要以紙旗創作以慶祝東華三院145周年為題嘅作品，並將旗相上載東華facebook，就有機會得獎。何超蕸希望大家多多支持，笑稱東華招牌雖然逾百年，但唔代表老土㗎。</p></body></html>