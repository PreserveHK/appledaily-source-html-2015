<html><header><meta charset="utf-8"><title>每日一趣：揭民行不跌之謎 - 李可強</title></header><body><h1>每日一趣：揭民行不跌之謎 - 李可強</h1><p>民行（1988）上周末大地震，行長毛曉峰被中紀委帶走，有傳多位高層與落馬高官令計劃有關係。民行係民營銀行，生意可以做到咁大，有冇政治後台照住好關鍵。照計發生咁大件事，股價應該冧到七彩，但只係禮拜一跌少少，噚日又升番。有消息話，係因為新大股東，被指有太子黨背景的安邦保險背後發功所致。<br>過去二十多年，民行係內地唯一有牌的民營銀行，非常把炮。上世紀九十年代，盧志強、劉永好、郭廣昌等商界大佬，因民企好難向國有銀行借錢，就自己申請成立銀行。中央當時好難得咁批出牌照，但民行性質就係「民有、國營、黨管」，例如今次落馬的毛曉峰原本就由共青團調過來。<br>雖然民企股東話唔到事，但佢哋可以通過民行攞到關聯貸款，用於自己生意，所以民行股權同董事會席位，對佢哋非常重要。民行過往曾爆發多次股權爭奪戰，亦都冇沒人可以做到大股東。<br>但係安邦保險去年大舉入股，唔單止做咗大股東，持有超過20%股權，而過去爭餐死的民企股東，紛紛減持或離場，例如郭廣昌最近就沽晒股份，可能佢哋都心知冇可能同班太子黨鬥。如果清算毛曉峰係安邦保險有意部署，民行股價會跌先奇。<br><br>李可強</p></body></html>