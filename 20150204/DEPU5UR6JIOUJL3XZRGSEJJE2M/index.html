<html><header><meta charset="utf-8"><title>今日立春 - 左丁山</title></header><body><h1>今日立春 - 左丁山</h1><p>去年二月四日年初五立春，左丁山問八卦丘批一批，指出馬年恐怕（一）火災多；（二）市民火多氣頂谷到爆；（三）政治僵局可導致火頭四起，街頭示威多。講經濟就話秋冬之時，金水齊來，香港運程會好一點，傳媒方面，報紙唔慌會好，屬火之電子互聯網則十分興旺。<br>眨吓眼，一年過去，今日又係立春之日，係乙未羊年開始之日，於是前幾日又搵八卦丘傾吓偈，批一批。今日立春係乙未年，戊寅月，辛亥日，甲午時。八字有2土3木1水1金1火。日主係辛金（陰金）。辛金見於春天一月（正月，今年係戊寅月），開始有陽氣，但寒冷未除，要有太陽照耀，方得暖和，太陽即係屬火，但八字之中，只有丁火（午，陰火），似乎熱量不足，還好寅內暗藏甲木、丙火、戊土，故此寒氣可除，令辛金不致凍僵。<br>暖就暖嘞，辛金生機如何？八卦丘話，戊土土厚，難以生金，己土生金最好，但立春之日，己土藏於未，唔算明顯，而且甲木在時，有剋土之能（令土失去作用），幾唔盞。八卦丘盤算一輪，話正月辛金最好有己（土），有壬（水）同時出現於四柱，但今年立春木多，春月木旺嘅話，需陽金（庚金）剋制之，方可護土，偏偏立春八字缺庚金，木勢不可擋，故此辛金偏弱，難以睇得太好。去年馬年立春係丙午日，火太多且強，今年羊年立春係辛亥日，木當道，日主辛金勢孤力弱，在實際層面，有何指示？八卦丘推論話：「羊年木多壓土，恐怕房屋土地要受壓，樓價回一回氣，不足為奇，買樓買地產股要謹慎啲，日主辛金體弱，雖有壬水（藏於亥）沖洗，顯得清高，但無己土生發，金融唔會叻得去邊，股市係浮浮沉沉格局。政治方面，木係東，金係西，以中國為中央，東方係美國，西方係歐洲，似指美國強，歐洲陰柔疲弱，土在中央，即中國啦，木剋土，中國不甘心受美國勢力壓制，定有暗戰，但在羊年還不可以超越美國。去年甲午年，天干屬春，地支屬火，火焚木，以下犯上係常態。今年則調轉，上乙木下未土，下面受壓制，故此去年學生反政府，今年就係政府砌學生咯，梁振英政府會採取強硬政策對付反對人士！」</p></body></html>