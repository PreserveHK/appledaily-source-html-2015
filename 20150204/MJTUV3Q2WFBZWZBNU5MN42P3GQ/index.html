<html><header><meta charset="utf-8"><title>隔牆有耳：傳唐營富二代入熱廚房劉鳴煒答應做「富」局？ - 李八方</title></header><body><h1>隔牆有耳：傳唐營富二代入熱廚房<br>劉鳴煒答應做「富」局？ - 李八方</h1><p>政府突然調動財委會議程提前審議創新及科技局，反映特首梁振英對創科局過關都好有信心，唔驚同拉布議員玩鋪勁。八方聽聞，CY甚至連局長人選都有埋，但副局長花落誰家，仲未明朗化，但前日CY見到華人置業集團主席劉鳴煒時，竟然笑住話對方「已答應做副局長」。嘩！富二代肯入梁班子熱廚房，係真唔係呀？</p><p>啱啱接手打理華置</p><p>八方噚日向唔少政府中人打探，統統話冇聽聞曾任唐唐競選辦副秘書長嘅劉鳴煒會入政府，有人話劉鑾雄啱啱先將華置交畀愛子打理，劉鳴煒冇理由突然放棄家族生意唔理啩？而且喺位於灣仔嘅華置做老闆、好過屈就喺金鐘添馬艦政總受氣吖。尤其呢個特首唔係唐唐喎，所以懷疑係咪CY一廂情願？<br>八方睇過，華置市值有成四百幾億，而做副局長，月薪只係局長薪酬嘅大約七成，即係頂到盡都係廿零萬，如果入咗政府，劉鳴煒名副其實係「富」局長。問題係，政府請唔請得起佢先？<br>有口痕友話，劉鳴煒幾乎被公認為富二代中較踏實嘅人，獲委任唔少公職，有實戰經驗，CY情傾於佢，未必無因。成為焦點嘅劉鳴煒，噚日晏晝如常出席扶貧委員會會議，被八方野生擒獲追問時，佢對傳聞只係回應「多謝關心」，但都好禮貌咁企定定俾八方影相。商務及經濟發展局局長蘇錦樑就話，冇呢方面嘅資料同消息，不能作回應。八方噚日都有喺一公開場合問CY係咪搵劉鳴煒做副局？但佢冇開腔回應。</p><p>李八方<br><br>mailto:pf_lee@appledaily.com</p></body></html>