<html><header><meta charset="utf-8"><title>中環在線：周凱旋一句諗選特首俾超人哦足兩個鐘 - 李華華</title></header><body><h1>中環在線：周凱旋一句諗選特首<br>俾超人哦足兩個鐘 - 李華華</h1><p>超人李嘉誠嘅紅顏知己周凱旋（Solina）之前一句選特首可以「諗諗」，旋即成為熱話，正當大家以為超人的確唔係打算撤資，點知超人即日澄清話「佢講笑」，搞到大家鬼咁失望，華華日前見到Solina，當然第一時間問佢呢個選特首大計有乜最新發展，心情好靚嘅佢就笑住答：「仲好講，搞到我俾李生哦咗兩個鐘呀！」<br>Solina雖然話俾超人「哦」，但係佢講呢句嘅時候其實係笑笑口，可見佢同超人嘅關係真係幾sweet㗎。</p><p>近期經常公開提超人</p><p>佢近年亦確係多咗喺公開場合提起超人，舉例，佢講過超人點解瞓唔着，係擔心世界正面臨三大危機，又形容超人好似唐吉訶德咁有俠義心腸，自己能做好隨從桑丘已經好唔錯。咁隨從俾主子責備兩句，都好正常啫，唐三藏久唔久都會唸下緊箍咒，先逼到孫悟空陪佢取西經啦。<br>Solina冇繼續透露超人哦佢乜嘢，或者點樣哦佢，佢選特首嘅消息出街嗰陣，佢仍然身在以色列特拉維夫，之後仲要直飛加拿大，要哦兩粒鐘咁耐，斷估超人應該等佢返港，面對面先哦啩。<br>雖然大家仲未知道將來有冇得揀Solina，華華都不忘向Solina反映民意，話唔少網民都好buy佢，買重佢可以輕易砌低老董力捧嘅梁錦松，同埋有柔性一面嘅葉劉淑儀。不過Solina就冇再正面回應嘞，只係一笑置之，轉個頭就講其他嘢。<br><br>李華華<br>mailto:LiWaWa@AppleDaily.com</p></body></html>