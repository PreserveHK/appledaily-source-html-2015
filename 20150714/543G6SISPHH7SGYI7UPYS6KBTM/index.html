<html><header><meta charset="utf-8"><title>森美爆曼谷大隻仔身份梁嘉琪戀商台監製</title></header><body><h1>森美爆曼谷大隻仔身份<br>梁嘉琪戀商台監製</h1><p>無綫姐仔梁嘉琪和大隻仔蜜遊曼谷，大前晚拍拖逛Big C被本報記者撞破，昨日DJ森美在商台節目《早霸王》玩大起底，揞名爆原來大隻仔就是被指貌似洪天明的《早》監製金志堅，森美在節目上問拍檔小儀、李澄（西瓜）、朱穗傑知否有同事玩地下情？三人坦言早已知情，阿傑更爆：「感情事仲有問我意見。」</p><p>曾孖小儀夜遊</p><p>阿金前年2月被本報影到孖小儀夜遊中環，而嘉琪前年7月客串節目時才認識阿金，今天就是嘉琪的34歲生日，相信阿金是陪女友到曼谷慶祝生日。昨日本報記者致電森美求證琪金戀，不知是否驚衰多口被朋友鬧，森美鬼馬說：「我喺節目冇講阿金吖，只係話有朋友玩地下情，唔係阿金，佢叫黃強，係商台舊同事，幫電台整核子微波爐，黃強同陳嬌一對，佢哋搞地下情。」<br>問跟嘉琪遊曼谷的是否阿金？森美抵死說：「呢個人似洪天明多啲。」阿金是否去了曼谷？森美終露口風說：「係呀，啱啱放假，未放完，要WhatsApp佢求證，如果真係拍拖好祝福佢，阿金好勤力又孝順，喺商台由低做起升到監製，做過好多大騷，係高層點名嘅監製。」<br>對於阿金曾跟小儀傳緋聞，森美說：「肯定唔係，冇可能，阿金有審美眼光。我都識嘉琪，我哋做過《學是學非》，佢係好女仔，仲係演藝學院高材生，如果兩個一齊戥佢開心。不過佢哋拍拖我就唔知，冇聽過亦冇見過，好震驚。」至於身在曼谷的嘉琪繼續玩地下情，透過短訊回覆：「只是與一班朋友過生日，多謝關心，沒有其他回應了，thx。」<br>採訪：皓騫</p></body></html>