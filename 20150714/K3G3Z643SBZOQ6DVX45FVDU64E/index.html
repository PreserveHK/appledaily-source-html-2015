<html><header><meta charset="utf-8"><title>【飲食籽】相逢何必曾Big Mac　本土漢堡大作戰</title></header><body><h1>【飲食籽】相逢何必曾Big Mac　本土漢堡大作戰</h1><p>【飲食籽：故味重嚐】<br>牛扒、芝士，兩片麵包一夾，漢堡就係咁簡單。不過，兩片麵包中間，尚有無限可能的空間！醬汁洋葱酸瓜芝士生菜芝麻……唔！不如玩埋魚柳雞柳吉列豬扒沙嗲牛肉。呀！漢堡扒夾着流心芝士，一咬開會像岩漿爆出來又如何？咦！其實可以加塊薄脆墊底會更過癮喎！漢堡傳來香港超過半個世紀，香港人就是這樣，一直變，一直玩，將漢堡世界本土化。變得更過癮、更精采。</p><p>天變地變包不變　利口福快餐店</p><p>自從時新快餐店一雷天下響，本土快餐店的餐單中，就多了漢堡包一欄。只是漢堡一樣，做法各不同。有人落豉油、有人加煎蛋、有人手剁牛肉做漢堡。太子大埔道的利口福，也有獨門秘方。你來柯打一個漢堡，老闆就在半開放廚房裏做。只見他左手拿鐵鏟，右手握個叉，就在燒熱的鐵板上，叮叮噹噹的幹起來。牛肉切片醃好，下洋葱爆香，加沙嗲醬調味，炒到熱辣辣，才用漢堡包夾實，就是只此一家的沙嗲牛肉漢堡包了。<br>「呢個包做咗三十幾年咯！間舖咁耐就咁耐！全香港得我一間有！」老闆吳德光自豪地說。吳老闆今年八十歲，海南人，和太太及女兒一起打理這古老快餐店。他很易認，總在廚房幹活，頭顱常常九十度垂下，是幾十年辛勞的印記。太太也滿頭斑白，個子矮小的她，常獨個兒站在一旁替人篤檸檬，問她何故這樣做，她總說：「幫人篤埋人哋咪唔使篤囉！」<br>沙嗲牛肉漢堡，是鎮店之寶，中西合璧，背後原來有個故事。「八十年代，開始興漢堡包，我見人哋啲漢堡包都係免治肉，都唔知係乜嘢肉絞成，不如切牛肉嚟做啦！後來又加啲沙嗲醬炒，咁咪惹味啲囉！」吳老闆說。這包大受歡迎，一做就是三十幾年，牛肉總是多到漏出來。他還做魚柳包和吉列豬扒漢堡，餡料總是大大塊的，即叫即炸，送上口還熱辣辣。</p><p>不過這漢堡大王，原本是賣雪糕的。上世紀六十年代，二人在界限街開了一間「德園雪糕店」，憑一部雪糕機起家，養活一家六口。「嗰陣時我哋賣軟雪糕，兩毫子一杯，好多學生哥幫襯，幾好生意呀。」吳太說。可惜好景不常，1978年，香港起地鐵，舖位被收回，多年的辛勞，換來不等值的補償，他們輾輾轉轉，去過啟德遊樂場賣雪糕，又去過學校做小賣部，後來見界限街起新樓，最終斥資買下現在的舖位，開始做當時最流行的快餐。雞翼、薯條、熱狗、三文治，還有午市碟頭飯，全是附近上班族和學生哥的恩物。<br>「陳樹渠、利瑪竇、香江、珠海、三育、崇真……幾多學生嚟幫襯我呀！個個食我啲嘢大，就算畢咗業、移咗民，都掛住返嚟同我影張相！」吳德光一談往事就特別大聲。他雖年屆八旬，但仍精力旺盛，每天清晨六時就開舖，一直踩到晚上八九點。「以前一年到晚只休過年嗰幾日，今年六月開始休禮拜同紅假，年紀大咗，冇以前咁好魄力囉！」吳老闆說。<br>漢堡包不老，惟人會老，幹了幾十年活，吳老闆總有一天會退下來。趁今天沙嗲香味仍飄揚，何不及時行樂，來吃個漢堡，細味一個時代的味道。</p><p>利口福快餐店<br>地址：大埔道14-16號地下1號舖</p><p>又中又西兩相宜　Burger Home</p><p>從太子走到灣仔交加里，又有一間賣漢堡的小店。狹長窄小的店面，只放得下幾張小枱和吧枱，收銀櫃位上，掛滿一個個漢堡套餐的相片，十足幾十年前的快餐店格局。店內還有半開放式廚房，昔日的炸爐、鐵板，入形入格。牛扒一煎，吱吱作響，油煙香氣四溢，舊日氣氛返晒嚟。然而，店子不是舊的，2011年才開業，至今只有四年，卻總教人感受到一股老快餐店的味道。附近的學生，一到午飯時間就擠過來，把小店擠得水洩不通。午後就輪到附近上班的人來下午茶，吃個包、飲杯汽水，和店主閒話家常。<br>「呢條街都係小店，好多客都係鄰近店舖老闆同夥計，大家有來有往，有時忙完就過嚟食嘢吹水，好似一家人咁。」收銀的靚姐說。她叫Lisa，和細佬Jacky及哥哥Norman一起打理這小店。Jacky是廚師，Norman是樓面，她則負責收銀，各司其職，又互相補位。「一家人，邊有分得咁清楚，邊個得閒邊個做。」她說。</p><p>她說得沒錯，每天一早，她就回來打漢堡扒、切洋葱、加調味、打牛肉。撻好的牛肉，放入特製機器，壓成一塊塊漢堡扒，預備開市用。「每日最少要壓百幾塊，辛苦？唔辛苦，日日同客傾吓偈，好開心，點都冇以前份工咁悶。」她說。她從前是個OL，每天只在寫字樓對着電腦。四年前，當廚的弟弟想開店，她就義不容辭來相助。「細佬嘛！細個我有兩蚊喺袋，都會用嚟買魚蛋俾佢食。」Lisa說。<br>弟弟Jacky從小愛入廚，23歲入行，在上海館子學師，曾經在尖沙嘴開過麵店，可惜業主大幅加租，只做了兩年便結業。之後輾轉做過日菜、中菜、西餐等，儲了些經驗，又心思思捲土重來。07年在交加里現址再開麵店，可惜碰上豬流感，生意欠佳，最後見這裏鄰近學校，不如轉型做漢堡。「漢堡包簡單易做，容易量化生產，出錯機會又少，冇做飯店麵店壓力咁大。」Jacky說。<br>雖然簡單，但他半點不馬虎，薯條用美國的，牛扒用美國Prime grade及澳洲和牛，麵包取貨和Triple O's同一供應商。他又常常想出新點子，漢堡扒裹着芝士，變成芝心牛肉漢堡；加泡菜，又變成泡菜漢堡。平凡的魚柳包，他又加塊巨型薄脆墊底，咬落很脆口。「塊薄脆係我食蛇羹時諗到！我自己用粉炸，係蛇羹薄脆變大版！」Jacky說。醬汁也玩嘢！紫蘇醬、水蜜桃醬，還有像千島醬的奇妙醬，全是自己調配的。火辣醬更妙，溝了潮州辣椒油，配雞扒效果十分好。「佢係橋王嚟嘛！哈哈哈哈！」家姐半讚賞半調侃，兩姊弟相視而笑，又繼續埋首幹活。終於明白，為甚麼他的店子有股舊時的感覺，就是這股家庭式作業，和化不開的人情。</p><p>Burger Home<br>地址：灣仔交加里51號保和大廈地下12號舖</p><p>香港漢堡大事記</p><p>60's-</p><p>紅磡時新快餐店創立，首創以牛肉、雞肉、豬肉攪拌製成免治扒，用自家烘製的半圓形麵包夾着，稱作「雜港包」，是香港首個漢堡包。此後不少快餐店效尤，製作出不同的本土漢堡。</p><p>1975</p><p>來自美國的麥當勞餐廳，於銅鑼灣百德新街開業，翌年進軍九龍油麻地，三年後登陸新界荃灣街市街，掀起漢堡包在全港大紅大紫的序幕。</p><p>1980</p><p>同樣是美國過江龍的Burger King，以「堡加敬」之名進軍香港，是亞洲首個據點。可惜生意欠佳，於1990年全面結業，直至2003年11月，才在香港國際機場離港大堂禁區捲土重來。</p><p>80's-</p><p>號稱全美第二大快餐連鎖店的溫蒂漢堡（Wendy's）於八十年代進駐，最初名為「得意妹」，但不久後撤出。1991年改名「雲狄斯」重臨，以方形漢堡、焗薯皮等招徠，惟2000年1月3日再次撤出。</p><p>90's-</p><p>1991年，美國西岸漢堡名店Jack In The Box首次在港開店，走高價路線，以煙肉芝士漢堡聞名，分店一度遍及銅鑼灣、尖沙嘴、旺角、深水埗、九龍城等旺區，可惜不敵市場，於千禧年後全線結業。</p><p>美式餐廳大行其道，Hard Rock Cafe、Ruby Tuesday、Shooters 52、Planet Hollywood、熱帶雨林餐廳等都推出漢堡包，近百元一份，為高價漢堡奠下基石。</p><p>2000's-</p><p>漢堡包多元化， Main St. Deli的安格斯牛、Triple O's的澳洲牛肉、Shake 'Em Buns的手打漢堡扒、BurgeRoom的蘑菇漢堡，還有來自日本的Mos Burger，以米飯代替麵包，踏入百花齊放局面。</p><p>2015</p><p>法國過江龍Big Fernand登陸中環ifc，以藍芝士配澳洲牛肉，賣過百元一個，堪稱全港最貴漢堡。</p><p>記者：譚偉健<br>攝影：林栢鈞、劉永發<br>編輯：李寶筠<br>美術：吳子豪</p></body></html>