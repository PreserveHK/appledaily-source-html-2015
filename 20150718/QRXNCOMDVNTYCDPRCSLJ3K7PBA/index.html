<html><header><meta charset="utf-8"><title>着情侶波衫獅城放閃杏兒Phil甜捧阿仙奴</title></header><body><h1>着情侶波衫獅城放閃<br>杏兒Phil甜捧阿仙奴</h1><p>【爆相爆片】<br>【新加坡】胡杏兒自從公開承認同有「港姐殺手」之稱嘅夜場老闆李乘德（Phil）拍拖，外界一直高度關注呢段戀情，雖然佢哋好多時選擇去外地拍拖，不過仍然逃唔過鏡頭。前日讀者陳先生經過本報「爆相爆片」，直擊杏兒同男友喺新加波着情侶波衫捧阿仙奴。<br>喺呢個星期三，英超球隊阿仙奴去咗新加坡，同新加坡明星隊爭入今晚巴克萊英超亞洲挑戰盃決賽，讀者陳先生亦喺香港去咗當地睇波，佢接受本報訪問話：「當時係喺比賽途中，佢哋喺樓梯搵緊自己坐邊度，之後好快就行咗去第二、三行坐低睇波。」杏兒當時同男友齊齊着住阿仙奴波衫，杏兒紮起咗頭髮，化咗個淡妝，不過陳先生因為同佢哋距離好遠，所以睇唔到呢對拖友有冇親暱嘅表現。結果阿仙奴以4:0擊敗新加坡明星隊，晉身決賽。</p><p>「我唔係好識睇」</p><p>噚日本報記者搵咗杏兒求證，佢透過WhatsApp好大方咁承認呢件事，仲話：「呢個新加坡trip係去北京拍劇前已經安排，之後仲要返北京拍劇，主要係陪男朋友啫，我唔係好識睇！」<br>查實近排杏兒喺內地密密賺人仔，工作都排得密麻麻，不過話晒𠵱家都拍緊拖，點都要抽時間陪吓男友，享受吓二人世界，睇嚟今次佢用咗唔少辦法，先可以放幾日假！<br>採訪：張曦彤</p></body></html>