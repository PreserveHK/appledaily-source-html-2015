<html><header><meta charset="utf-8"><title>杏兒《肥田囍事》後得情緒病</title></header><body><h1>杏兒《肥田囍事》後得情緒病</h1><p>胡杏兒自從與男友Philip拍拖後，似乎比以前開朗了不少，她亦坦承少一份執着，不過原來杏兒2006年拍完《肥田囍事》後，因為太執着面對人和事，令情緒一度出現問題，差不多看了近兩年的情緒科醫生和服食血清素，她說：「我諗由2000年開始拍劇，嗰10年有99.9%係做嘢，唔會請假，試過有工作人員叫我冧一冧畀大家唞唞，有好多無形壓力，好似冇咗人生，只係有工作，雖然嗰陣有另一半，但係好似冇拍拖，只係一個公開秘密，只係唔使開工喺屋企煮飯，完全唔係拍拖生活。」<br></p><p>幸松哥開解</p><p>杏兒續說：「嗰幾年都真係好辛苦，但係你問我有冇諗過退出，我又冇諗過，一來我唔知可以退去邊，二來我唔係一個容易放棄嘅人，直到我09年拍咗《魚躍在花見》同松哥（劉松仁）合作之後，佢教咗我好多嘢，慢慢走出呢個樽頸位。」閒談間覺得杏兒2011年得到視后後，似乎放下不少枷鎖，少了一份執着，她笑說：「可能係最終得到一個認同，當你得到一個獎項認同之後，要求咪冇咁高，冇逼得自己咁緊，呢幾年個人先好似放鬆咗，有時間識朋友。」</p></body></html>