<html><header><meta charset="utf-8"><title>克兒開騷玩愛情離合祖兒灑淚唱心聲</title></header><body><h1>克兒開騷玩愛情離合<br>祖兒灑淚唱心聲</h1><p>容祖兒與李克勤「合體」、一連12場的演唱會前晚紅館開鑼，全場爆滿，容媽媽都有前來撐場，未被發現的祖兒男友劉浩龍（師兄），則被祖兒篤爆有低調到場。祖兒克勤隔了11年再合體開騷鬥唱鬥跳，由相戀唱到情變，之後各自獨唱男人及女人心聲主題歌曲，當祖兒唱完《爭氣》，下台時更忍不住落淚。<br>克勤在台上大談愛情觀：「愛情係最浪漫，都係最現實，大家嘅愛情故事都係好似我哋咁，有開心、有唔開心、有出賣、有離合、都有掛念，而最重要就係珍惜。」之後祖兒亦開口話：「冇錯，珍惜，希望大家都珍惜你愛嘅人同愛你嘅人。」完騷後，祖兒解釋落淚原因，她表示：「我係投入囉，very投入，因為我哋個演唱會就係講愛情故事，呢個係宏觀講男人同女人有乜唔同，同男朋友分咗手之後，就要《爭氣》，嗰部份好touch到我自己，我係感性嘅人。」</p><p>「另一半係李先生」</p><p>記者問祖兒是否因容媽媽不喜歡師兄，故有感而發，她表示：「冇嘢呀！」提到師兄低調睇騷，她說：「佢有嚟，不過冇乜嘢，唔想搶我風頭，我今晚另一半係李先生。」演唱會有不少舞步，問到祖兒有否在家中與師兄「run」舞步，記者更取笑她「瘟仔」，克勤幫口解圍：「又講呢啲，返咗屋企咁攰都要瞓喇！仲run！」她即表示：「你哋啲用字好好，我暈喇！」另外，何傲兒和林建名（大少）昨晚一起捧場睇克兒騷，坐頭排的兩人不時低聲私語，當發現有記者影相時，何傲兒即大方報以微笑。<br>採訪：盧妹</p><p>容祖兒李克勤演唱會曲目：</p><p>1.《未知》<br>2.《請你早睡早起》<br>3.《神魂顛倒》<br>4.《逃》<br>5.《嘭門》<br>6.《逃》<br>7.《一拍兩散/罪人》<br>8.《偷偷摸摸》<br>9.《16號愛人》<br>10.《我不會唱歌》<br>11.《破相》<br>12.《這麼近那麼遠》<br>13.《心淡》<br>14.《情非首爾》<br>15.《愛不釋手》<br>16.《天窗》<br>17.《Mad About You》<br>18.《分身術》<br>19.《習慣失戀》<br>20.《飛花》<br>21.《爭氣》<br>22.《寂寞夜晚》<br>23.《你最重要》<br>24.《痛愛》<br>25.《大會堂演奏廳》<br>26.《緣份》<br>27.《世界真細小》<br>28.《愛一個人》<br>29.《合久必婚》<br>30.《紙牌屋》<br>31.《心花怒放/夏日之神話/空港/護花使者/隆重登場/紅日》（Medley）<br>Encore：<br>32.《藍月亮》<br>33.《一生不變》<br>34.《高妹》<br>35.《刻不容緩》</p></body></html>