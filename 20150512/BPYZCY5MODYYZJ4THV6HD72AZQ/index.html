<html><header><meta charset="utf-8"><title>吳系講股：進可攻退可守的股 - 吳家順</title></header><body><h1>吳系講股：進可攻退可守的股 - 吳家順</h1><p>市場的真正高手，對每一日的升跌根本唔會有太大的興趣，並不是能力不及，而是大雞唔食細米，明知自己要吃就吃個勁啲嘅浪。筆者多年前開始講，炒期指炒嗰10點8點，話之你日炒600轉，就算畀你贏多輸少，贏400次蝕200次好味，淨獲利次數200次，每次8點利潤，即8萬銀一次，然後再計並不是日日贏，每個月大約有22個交易日，係咪可以日日贏先？年輕時筆者試過連續100日即市期指日日贏，每個人總有三衰六旺，係咪可以頂得到連輸100日的煎熬呢？既然結果差不多，我個人會選擇一個令自己舒服一點的方式。</p><p>騰訊首季盈利惹關注</p><p>上周跟大家講28621這個期指位，一日未正式突破並站穩，筆者一日都認為指數在橫行，看不見太大的吸引力，同時亦講明，沽歐元、沽日圓仲舒服，結果沽歐元及沽日圓隨意可以贏少少，港股反而連跌數天才反彈，顯而易見，我們站在一個勝算較高的位置，贏係容易啲。<br>騰訊（700）明天收市後公佈業績，昨天有報道指Bloomberg綜合騰訊的首季盈利預測數字約為70.65億元人民幣，根據金融天才吳家順的個人計算，很保守地計算，騰訊2015年首季應該可以達到72.5億元人民幣水平，即使筆者計算的是較保守數字，仍然輕微高於市場的估計，萬一筆者真的計得太保守呢？<br>筆者個人來講，其實也在期待騰訊明天公佈的業績，因為如果脗合到筆者的計算，就代表有其他事情在繼續發生，如是者股價再創新高可期。反之如果條數未如筆者所計算，代表騰訊仍在整合階段，等待期需要長一點，奇妙點就在這裏。如果得，隻股票新高可期，如果唔得，隻股有一定的防守性，讓我們有時間及空間去再作部署，其實選擇股票，就是想選擇這些，睇中有得賺，睇錯有得守，那麼，夫復何求！<br>筆者重複又重複地講過，要贏，唔需要複雜。簡單直接便可以，講太多無謂，太花巧作個好威猛嘅名，除咗自我感覺良好之外，只係用來做宣傳，最終，我們要知道的結論，是贏？是輸？<br>回到騰訊，上周有傳言指馬雲及馬化騰都認購了中國太平（966）的配售股份，雖然無人證實，但也沒有人否認，到時唔知馬化騰會否在業績後又減持少少股份，用作認購中國太平呢？這個是一個小小的擔心。其實筆者擔心的是，唔知點解無乜太多人提及過，對上兩三次馬化騰減持騰訊的股份，其實剛好都跟馬化騰的私人投資有關，例如對上一次就是入股太太口服液等，反而是擔心是否馬化騰看淡前景。</p><p>長揸必選有活力股票</p><p>老老實實，將間企業由零做到1,443億元市值，輕微轉換一下投資組合，好平常，但就是因為有這些對事件不了解的人，才有更多時間儲入騰訊。筆者不知道騰訊是否真的可以如筆者所願，這一次就交到點成績出來，只知道筆者感到騰訊十分年輕有活力。<br>相比起滙豐控股（005），滙控的黃金期就是香港的經濟起飛期，收入及利潤自然可以水漲船高，如今已經發展到飽和階段，面對的是美國得閒又罰吓錢等等，還怎樣可以再發展下去。<br>短炒股票有很多不同的方法，如果長線持有，一定要選一些有活力的股票，因為就算這一次唔掂，好快就可以再爬起身，再創高峯。人生面對任何難關，只需要記着一個細節位，就是任何難關，也只是──臭四！即係點？睬佢都嘥氣，全力搞掂佢，話之個難關好似山海關咁勁，只要跨越了，任何難關即刻變為一副爛積木。<br><br>吳家順<br>中國銀盛資產管理董事、Mensa會員<br> http://www.facebook.com/1234567.com.hk <br>本欄逢周二刊出<br><br>筆者為證監會持牌負責人，申報於本文章刊登之時，筆者個人持有騰訊此股票相關權益，而中國銀盛資產管理的基金客戶持有騰訊相關權益。證券價格可暴跌不升至毫無價值，招致損失，投資者及客戶應審慎，並在作出其投資決定時應僅視本文為眾多考慮因素之一。本文所提供的建議未必適合所有投資者，作者合理地認為所提及的資料在公佈時是準確的，但並不保證（明確或暗示）該等資料的準確性。</p></body></html>