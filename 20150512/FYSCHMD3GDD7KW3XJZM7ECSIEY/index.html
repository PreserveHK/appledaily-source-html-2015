<html><header><meta charset="utf-8"><title>女神tea time：滿足你三個願望 - Fifi</title></header><body><h1>女神tea time：滿足你三個願望 - Fifi</h1><p>早幾日個市調整，《人民日報》係咁講「慢牛、慢牛」，跟手人行宣佈減息。種種迹象係阿爺未想個市炒完。有眼見股市大莊係阿爺，佢要做到慢牛的話，係一定會（要）做到。如此一來，最直接受惠係證券界。本地券商股俾內地券商係咁收購，買少見少，散戶買中嘅機會率又提高！<br>是日推介結好（064）！首先本地券商股可以賣嘅所餘無幾，結好係其中一間！好簡單供求理論，供應減少，價格自然高。結好水漲船高，自然更值錢。睇埋市賬率（PB），耀才PB高達5.4倍、英皇有2.7倍、新華滙富（188）有2.5倍，但結好PB得嗰0.6倍，連1倍都冇，你話係咪超值先！你可能會話，「抵還抵，但佢之前發盈警，我淆底。」不過你睇清楚通告，就知盈警係因為去年出售金都及若干相關資產，錄得一次性收益，基數大咗，就咁睇今年條數好似少咗。不過集團期內持續經營業務溢利有所增長，所以實情係假盈警、真盈喜！<br>結好除咗抵，基本因素好外，更重要係佢冇沽壓！事關大股東洪漢文供股後，得番29.99%股權。佢實在唔可以再沽，再沽佢就分分鐘冇埋個控股權。冇沽壓，仲要咁抵，要挾上真係話咁易。早前結好話考慮分拆集團證券業務上市，更加可以將證券業嘅光明前景反映喺股價上。以2倍PB計，結好起碼值1.6元啦！<br><br>Fifi<br> http://www.facebook.com/lovefrystock <br>本欄逢周二、四刊出</p></body></html>