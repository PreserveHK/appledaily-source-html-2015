<html><header><meta charset="utf-8"><title>隔牆有耳：《100毛》開網台　𡁻海珠、黃碗曼坐鎮毛記電視寸爆TVB - 李八方</title></header><body><h1>隔牆有耳：《100毛》開網台　𡁻海珠、黃碗曼坐鎮<br>毛記電視寸爆TVB - 李八方</h1><p>如果嫌「無綫新聞、事事旦旦」冇料到，八方推介大家喺5月18號起逢周一至五嘅晚上六點半，轉睇由《100毛》主理、即將開台嘅網台「毛記電視」嘅「六點半左右新聞報道」，事關「毛記電視」話明會以「3粒鐘製作，3分鐘放送」，內容咁濃縮，一定唔會求其啩，齋睇佢哋口號係「毛記新聞，事事花生」，就知會令大家好滿足。<br>嗱，要贏人先要贏自己，八方都睇過「六點半左右新聞報道」嘅預告短片，發現佢哋嘅台柱主播，唔輸蝕畀無綫㗎，順手拈來有𡁻海珠、東方昇、黃碗曼、周嘉鹽、男秉權、利君牙、55555家謙以及吳檸儁，真係粒粒皆星。再睇佢哋識得問垃圾桶攞回應，就知佢哋全台嘅新聞「觸角」幾咁犀利。</p><p>葉家寶都撐</p><p>唔少記者都會攀山涉水搵獨家猛料，「毛記電視」亦都話會以拼搏精神，挽回劣質製作，更會深入險境，直擊「毛」聊真相，係咪聽到心癢癢，好想即刻轉台搵啲生趣？唔知tvbuddy會否考慮過檔呢？<br>但八方都要提醒大家，由於呢個由《100毛》搞嘅「毛記電視」，早前雖然想申請免費電視牌照，但因為懶填表格而撤回申請，最終只係轉戰網上。佢哋早前仲派員去咗問亞視執行董事葉家寶點睇，結果獲葉家寶真實回應，好多人都利用網絡充份發揮創意，簡直係打咗支強心針。</p><p>唔少觀眾都話等住剝花生睇呢個以「全力以赴 毛牌仲好」為目標嘅電視台，希望製作多啲好節目畀觀眾……如果18號，真係開台嘅話。<br><br>李八方<br>mailto:pf_lee@appledaily.com</p></body></html>