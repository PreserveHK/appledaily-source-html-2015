<html><header><meta charset="utf-8"><title>中環在線：邀靚女坐鎮慳宣傳費新聞小花蔡雪瑩　加盟新鴻基金融 - 李華華</title></header><body><h1>中環在線：邀靚女坐鎮慳宣傳費<br>新聞小花蔡雪瑩　加盟新鴻基金融 - 李華華</h1><p>港股進入大時代，基金、散戶積極參與之外，證券行亦招兵買馬大肆擴張，證券行想以最短時間打響名堂，除咗不時出奇招賣廣告之外，最快靚正可能就係請位有一定知名度嘅前新聞小花坐鎮，唔打得都睇得吖嘛。最新消息，前新聞小花蔡雪瑩（Snowy）今日加盟新鴻基金融。</p><p>周嘉儀過檔興證曝光多</p><p>要講呢期最紅嘅前新聞小花，肯定係最近轉去中資券商興證香港做市場拓展聯席董事嘅周嘉儀（Venus），齋睇Venus成日喺各大報章媒體上曝光，都已經幫興證慳咗唔少宣傳費。<br>新鴻基金融可能見到前新聞小花咁有宣傳效用，就睇中最近回復自由身嘅Snowy。Snowy今日就會去新鴻基金融返工，主要係喺私人銀行「新鴻基尊尚資本管理」做銷售工作。Snowy話，嚟緊會主力幫上市公司老闆管理財富，不過，最緊要都係考咗牌先講。<br>新鴻基金融𠵱家要發大嚟搞都合理嘅，除咗因為港股成交嘭嘭聲，今年初內地券商光大證券買入佢哋7成股份，當然要做嘢。而有咗光大證券呢個大股東，肯定又會帶來唔少內地大客嚟幫襯，當然要請定人手。<br>Snowy舊年10月離開大台，去咗四大會計師行之一安永做公關，雖然半年左右就離開，但點都應該有些少財經基本知識啩，轉去私人銀行邊學邊做，應該難唔到佢嘅，畢竟佢只係28歲，仲有大把時間學嘢喇。<br><br>李華華<br>mailto:LiWaWa@AppleDaily.com</p></body></html>