<html><header><meta charset="utf-8"><title>求驗客手記︰寸足全場又拍掌謝四不屑車迷</title></header><body><h1>求驗客手記︰寸足全場又拍掌<br>謝四不屑車迷</h1><p>家陣成日話要包容和諧，周日車路士對利物浦場英超就做到晒──紅軍賽前夾道歡迎「冠軍車」，車迷又站立向謝拉特鼓掌致敬，仲要兩軍隊長各入一粒和氣收場……咪住先，謝四就唔係咁諗，你試吓一年前嗰吓跣腳俾車迷寸足全場，條氣點會順？</p><p>上年差唔多時候，謝四喺主場對車仔做咗跣腳主角；一年後主客互調，謝四變咗列隊迎接冠軍嘅配角。佢呢場夠爭氣，完半場前接應佐敦軒達臣罰球頂入，抵銷車仔隊長泰利嘅入球攞番一分，但落後四哥曼聯六分兼14個得失球差，出席來屆歐聯機會名存實亡。到79分鐘，謝四由盧卡斯入替時，見到史丹福橋球迷站立鼓掌送別呢位紅軍隊長，都咪話唔感動。</p><p>賽後指不會祝福車迷</p><p>記者賽後問吓謝四感受，點知佢話：「我唔會被引導去祝福車迷，佢哋今（噚）日做咗一次（鼓掌）係幾好嘅。得到利迷站立鼓掌會令我更高興；車迷展示過短暫嘅尊重，但佢哋全場都喺度寸我。」對於夾道拍掌，謝四就咁睇：「當你為其他人而做其實並唔好受，但球會一向表現出尊重，而且夾道拍掌係繼承傳統。」中立球迷或者覺得佢唔畀面，但我求大俠睇住部份車迷舉住勁似小心地滑路牌、寫有「睇住跣腳呀！」嘅標語，又狂loop唱足一年嗰首「跣腳歌」，係害群之馬定主流民意都好，難怪謝四唔領情嘅。</p><p>識睇，一定係睇足英台【英波Live】：<br> http://soccer.appledaily.com <br> http://bit.ly/engballlive  </p><p>自己友搞事可以點兜？領隊摩連奴就邊話會掛住謝拉特，邊話球迷唱歌都係尊重「一位親愛嘅老對手」；火藥味亦喺網上蔓延，你話謝四16年都贏唔到英超抵俾人寸，我就話車迷用A4紙頹print標語超級膠喎。以39球超越愛華頓名宿安斯禾夫、打破英超後衞入球紀錄嘅泰利就理得你口舌之爭，周日晚即刻孖住老婆飛去杜拜嘆世界。<br>老將不死值得尊敬，年輕力量亦都湧現。車仔19歲防中羅夫度斯卓克首次英超正選就造出百分百成功傳送同鏟截，難怪摩連奴話佢未來一定係車仔一員。紅軍都有18歲前鋒謝路美冼佳亞後備登場，搞到巴洛迪利後備都冇；但呢位𡃁仔望落同另一新星佐敦伊比幾似樣，第日加埋史達寧同史杜列治，講波佬會唔會好頭痕？</p></body></html>