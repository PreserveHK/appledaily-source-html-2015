<html><header><meta charset="utf-8"><title>智取大市：百盛宇宙最殘有計 - 晉佳</title></header><body><h1>智取大市：百盛宇宙最殘有計 - 晉佳</h1><p>早兩個星期跌得多嘅熱門股，噚日都大幅反彈，上番去上周調整前水平，但另一邊廂唔少當炒細價股散晒，究竟市底係好定唔好？<br>最值得關注，之前兩星期喺28000點樓上，已經feel到資金開始飽飽滯滯，係咪兩三日調整就足夠消滯呢？出現咗技術調整之後，係咪有因素刺激大市再破頂呢？減息？唔係啩，所以港股短線轉強因素，暫時未睇到。晉佳唔係睇淡，而係需要再觀察吓究竟調整完成咗未。<br>閣下可能會諗，如果上星期被震走，上星期五同噚日唔少個股急彈，唔追番貨容乜易被放甩？<br>大家要記住啱啱4月港股幾咁癲，如果升市重臨，個股升勢肯定唔係過去兩日每日反彈幾個巴仙咁小兒科，一定又有三幾個星期炒到癲，又有機會日日出糧，等到確認升市重臨再全力搏殺，總好過喺冇信心情況下焗住大手追貨，有乜風吹草動又要沽貨避險，左一巴右一巴兼可能打擊信心，咁就無謂。<br>總之淡定有錢剩，等有信心入市嘅時機先至全面進取。<br>要睇港股係咪短線轉強，不妨以H股指數小時圖保歷加通道去睇。H指喺4月17日升到去14942點見頂到而家，指數一直未試過突破小時圖保歷加通道上軸，呢個可以當係調整浪嘅反彈阻力，而家距離呢個阻力只有100點唔夠，唔爭在觀望多一陣。<br>假如H指真係突破14270點，初步確認調整完成，不妨可以勇進番啲，至於到時可以考慮百貨股。</p><p>中長線睇4元不難</p><p>銀泰（1833）剛剛喺上星期五表演大陽燭破頂，成交激增，噚日再升兩成，炒重組之下，可以喺個市升勢未確認之前發威，夠晒強勢，其他有重組概念嘅百貨股，自然亦要留意。百盛集團（3368）都有潛能可以激發，噚日升8%，出現大陽燭，係舊年8月20日以嚟最大單日成交，momentum番晒嚟。<br> 內地百貨行業低迷，一嚟係因為行業供過於求，二嚟因為打貪之下人人買少咗貴嘢，三嚟因為電商搶生意，百盛股價一沉百踩，現價低過2007年最高位接近九成。對於一間正正經經做生意嘅公司嚟講，估值肯定勁低殘。<br>事實上，舊年有德銀計過，百盛手持物業嘅市值，已經每股值2.34元，仲未計佢手持淨現金0.4元人民幣，即係未計百貨業務正現金流，都每股值2.8元，而家當然係平到唔信。<br>百盛今年首季受到租金官司拖累而被罰款，會轉為虧損，但其後相信可以回復正數經營溢利。<br>長遠嚟講，就算唔私有化都大有重組嘅機會，或者係吸引到其他企業入股，肯定冇得再衰。如果突破埋月線圖保歷加通道中軸嘅2.16元，中長線上望4元都唔係難事。<br><br>晉佳<br> http://www.facebook.com/pages/晉佳/719009541518415 <br>本欄逢周二刊出</p></body></html>