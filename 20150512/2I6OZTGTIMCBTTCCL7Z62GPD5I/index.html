<html><header><meta charset="utf-8"><title>幫個仔娶隻鵝做老婆 - 陳也</title></header><body><h1>幫個仔娶隻鵝做老婆 - 陳也</h1><p>街頭簽名又來發水篤數了，老婆阿爺揀，一定要得鴨。經過警方拘捕智障自閉者砌生豬肉事件後，市民經過發水簽名街站，都情不自禁地查看一下，有無街站大媽夾硬拉智障者落水，「迫簽迫鴨」呢？發水、篤數，已成為梁振英政府外判的新常態，大媽大叔爭住接街站兜搭工程，令人不無擔憂。弱勢人士，未能完整表達自己，卻被工程誤導，猛被游說，只要簽了名，發了水，就幫你娶老婆。鍾唔鍾意靚女？阿媽和阿爺幫到你喎。唔信？你睇睇姓吳那位亮星哥，說幾千年來都係咁，由阿媽幫個仔娶，唔，唔好，唔唔唔就生了吳家亮星哥了。唔使錄口供，辭不達意一樣得，簽個名就放你。<br>高官又得跟隨雞鴨鵝三人組落街站簽名，樂於被抽水，安心被禽流。除了心中富有的曾財爺，其他高官副局都有泛民自閉症，不過呃唔到年薪比他們低、智商比他們高的年青人。街站大媽鴨鴨聲，路人回敬2017柒柒聲，忍唔住笑的梁振英，幾時幫個仔揀隻鵝做老婆？</p></body></html>