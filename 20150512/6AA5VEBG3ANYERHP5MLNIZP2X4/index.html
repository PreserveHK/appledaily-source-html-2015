<html><header><meta charset="utf-8"><title>鳩嗚乜乜乜：香港有屋無人住</title></header><body><h1>鳩嗚乜乜乜：香港有屋無人住</h1><p>呢排私樓癲價無極限，政府成日話香港地少人多，住宅供應少樓價自然貴，呢啲說法費清由細聽到大。偏偏有網民喺fb開咗個「吉宅名捕」群組，專門搜羅「空宅」（圖）。費清發現香港地唔單止好多人冇屋住，同時亦有好多屋冇人住。</p><p>#政府未反映實況</p><p>呢個群組噚日先至開張，已經野生捕獲咗好多空置樓。呢啲空宅並唔係「凶」宅，部份係發展商收樓後丟空。例如10年前已經開始收樓嘅西環大廈、炮台山木星街舊樓群等等。最詭異嘅莫過於新界東北20幾幢3層高「鬼屋」，起好丟空近10年，唔知道仲以為係大陸啲爛尾樓。<br>費清問過群組發起人Camille，佢話政府統計全港私樓空置率只係得4.1%，所以政府認為唔駛討論點處理空置房屋。不過佢話政府只係巡查全港3%私樓單位去計算空置率，近年仲要冇巡村屋，所以呢個數未必反映到實況。加上唔少人平時又發現有好多空置單位，於是搞呢個群組，呼籲一眾網民幫手影低長期冇人住嘅私樓，一齊解構吓空宅之謎。</p><p>費清　＃要生計，也要生活 ＃毋忘初衷</p></body></html>