<html><header><meta charset="utf-8"><title>老將長春 - 左丁山</title></header><body><h1>老將長春 - 左丁山</h1><p>NBA季後賽正進行第二輪比賽，西岸四隊對決打得燦爛，特別好睇，東岸四隊實力差少少，今季總冠軍如果唔係西岸球隊奪得，籃球之神實在係偏心。<br>西岸四隊之中，LA快艇對曉斯頓火箭，曼菲士灰熊對金州勇士，實力旗鼓相當，幾難分高下，其實左丁山最捧聖安東尼奧馬刺，好可惜吖，第一圈就對住LA快艇，兩虎相遇，必有一傷，卒之打到第七戰（美國人最鍾意講嘅Game  7）決勝負，去到最後一秒，由上帝附體嘅基斯保羅三世（CP3），明明已經傷咗大腿筋，竟然還可以上籃射入擦板球，就此氣走馬刺。當日早上，見習生Y、肥仔K等晨早到左丁山屋企睇直播，佢兩位都擁快艇，嗌到聲震屋瓦，令左丁山呢位老嘢在球賽第四節最後一秒啞然無聲。<br>馬刺嘅鄧肯（Tim Duncan）係Wake Forest大學畢業生，1997加入NBA（當年選秀狀元），至今十八年，對快艇一役，雖然年紀已有39歲，在NBA屬於老將廉頗一類，但是役竟然取得二十七分，美國球評家讚佢打到似返回29歲！最後敗在CP3手上，CP3就係鄧肯之Wake Forest師弟，莫非早有注定？呢間大學在NBA只有兩位球星啫噃。CP3講過佢十零歲時已在電視見慣鄧肯贏完又贏又贏，似長春不老，估唔到輪到佢呢位小師弟送鄧肯提早唞暑。<br>下一季鄧肯40歲，是否仍有活力呢？是一個謎，無論如何，馬刺隊十八年來已成為NBA一個傳奇，同一位教練卜普域治，同一位主將鄧肯，加上兩位常青大配角真勞比利與東尼柏加，四個人合作無間，和洽無爭風呷醋，無爭人工，再加上其他綠葉球員，咁就令馬刺成為NBA嘅一個維持最久嘅「朝代」，五奪總冠軍，年年入季後賽，馬刺嘅前球員及助教到其他隊伍做教練大受歡迎（如金州勇士教練Steve Kerr就曾效力馬刺），美國所有球評家一致讚揚馬刺為模範隊伍，敬老任用舊功臣之餘，兼可以不斷「微調」陣容，以銳利眼光，引入新秀（如李安納）補充活力，冇話好似其他球隊咁，盲目追求年輕化，揚棄年老有經驗嘅功臣。對馬刺來講，隊有三老，如有三寶，由三老帶領新人，就年復一年咁打出好成績。美國人偉大之處就係一方面敬老，另一方面係會有新人快速登場，唔會俾前輩窒死，金州勇士係一支年青球隊，朝氣蓬勃，今屆係有機會取得總冠軍嘅，打籃球如此，企業經營何嘗不然，以老帶新，彼此和洽，係最高管理藝術。</p></body></html>