<html><header><meta charset="utf-8"><title>三代同堂圍住𠱁洪欣可愛B女大晒</title></header><body><h1>三代同堂圍住𠱁<br>洪欣可愛B女大晒</h1><p>【銅鑼灣】已經44歲嘅洪欣自從同細佢11年嘅老公張丹峰結婚之後，生活過得低調，專心留港湊住一對仔女，老公就返內地開工賺錢。日前洪欣不忘做個孝順女，同媽咪出街食飯。</p><p>浩鋒扶住婆婆行</p><p>日前晚上8點幾，洪欣抱住1歲2個月大嘅囡囡張晞彤（Yannes），帶住媽咪同約15歲大嘅囝囝張浩鋒現身銅鑼灣利舞臺廣場，估計佢哋一行四人啱啱食完晚飯，準備離開行去附近停車場攞車。素顏嘅洪欣束起馬尾，雖然有啲黑眼圈，但仍然見得吓人，而身穿校服嘅浩鋒已經好高大，高過媽咪，沿途不停撩妹妹玩。<br>至於Yannes眼仔睩睩兼皮膚白滑，真係生得好cute，有晒靚媽洪欣嘅遺傳。而婆婆因為行動有啲唔方便，浩鋒亦好乖咁一手拎住外賣盒飯，另一隻手就扶住婆婆過馬路。<br>去到停車場等電梯嘅時候，浩鋒又忍唔住再𠱁妹妹笑，睇得出哥哥好錫呢個同母異父嘅妹妹，而洪母見到外孫女笑得咁開心，又一齊𠱁佢笑，場面好溫馨！但唔知係咪囡囡扭身扭得太勁，反令洪欣有啲唔耐煩。落到停車場，洪欣先安頓咗媽咪坐前排位置，而浩鋒就坐後排照顧妹妹，不過Yannes似乎對外面世界好好奇，不停望出窗外面，浩鋒就顧住篤電話。<br>採訪、攝影：徐錦池</p></body></html>