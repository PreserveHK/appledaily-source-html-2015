<html><header><meta charset="utf-8"><title>【親子籽】仔女生日會　父母可以去到幾盡？</title></header><body><h1>【親子籽】仔女生日會　父母可以去到幾盡？</h1><p>【親子籽：教養之道】<br>小時候的生日會，總是簡簡單單的，與家人一起切最原始的黑森林蛋糕，吃着媽媽自家製的紅雞蛋、肉醬意粉、菠蘿腸仔，已經覺得很大陣仗。但年代變了，這年頭的孩子，生日會之盛大奢華，足以媲美婚宴、電視台台慶。這些用酒店會所、精緻食物、豪華佈置、浮誇蛋糕和豐富禮物堆砌而成的生日會，花費往往動輒逾萬元，沒有最豪，只有更豪。生日會似乎已不再單純為慶祝，而是個比較家境及講究排場的場合。生日會越貴越浮誇，子女真的會越快樂嗎？生日會的原意，到底是甚麼？</p><p>「分享快樂」　豪花$4萬招呼百人</p><p>任職城市規劃師、育有三名分別5、6及8歲子女的周燕薇（Lisa），每年都會為子女的生日大費周章。今年六月，她就豪花約4萬元為二女和孻子辦生日會。她早在年初已開始着手準備，先是以每三小時逾二萬元的場租，包下了九龍灣一間可容納400人的室內遊樂場作派對場地，然後就在淘寶網物色數十份包括小背囊、手錶及拼圖遊戲等做回禮禮物，還要預約時薪2,000元的派對魔術師娛賓、安排100人份量的美食。Lisa自認最捨得花錢買蛋糕，「係成個生日會的亮點，最好打開個個都會嘩一聲。」所以她今年又訂製了兩個合共十磅重，約值2,000元的Elsa及蜘蛛俠立體蛋糕，用百般心機、一叠銀紙，堆砌了一個盛大的兒童生日會。</p><p>面子要緊　麥當勞再見了</p><p>自子女一歲開始，Lisa每年都會為他們辦生日會，孩子讀幼稚園高班那年她最落足心機，因為畢業在即，別具意義，想為一群共讀三年的同學仔留個美好的回憶。每年都辦幾次不同地方、形式及主題的生日會，諗起都頭痕，但Lisa卻樂在其中，她自言很喜歡搞活動，念頭多多，大女一歲時，她在麥當勞搞了第一個生日會後，越搞越起勁，除了冒險樂園、迪士尼酒店這些熱門地點外，她還試過在遊艇會、卡拉OK、泳池及沙灘等地方慶祝，「每次使萬幾二萬蚊走唔甩。」子女長大，開始有主見，Lisa說只想趁他們未懂得反抗前，爭取機會搞活動與他們玩樂，她還以過來人口吻對我說：「你第日做咗人阿媽就明。」生日年年都有，玩幾小時就花去數萬元，值嗎？「其實唔值㗎，幾萬蚊去旅行好過，但自己一家人去旅行，會冇咗同朋友之間的開心，我重視子女同朋友的回憶，生日會應該同朋友一齊玩嘛！」<br>口裏說不值得，但仍然年年大灑金錢，費盡心思籌備，皆因Lisa最重視生日，小時候住在政府宿舍，生日總會在屋外的花園BBQ，大宴親朋慶祝，「好細個已經覺得生日一定要有蛋糕、吹蠟燭、出街食飯，以前拍拖仲覺得越浪漫越啱。」子女都讀名校，家長圈中充斥港爸港媽，Lisa不諱言，生日會越搞越貴也有少許為面子，「有時都會比較，唔想差過人。」當身邊的同學仔都斥資萬元在豪華會所、playhouse包場搞生日時，有能力的話，你還會選擇找麥當勞叔叔慶祝嗎？加上子女是生日會常客，「見得世面多」，自然也想成為主角，「做父母惟有越來越提高自己的要求，去安排不同活動畀佢哋。」</p><p>懶理平貴　堆砌開心回憶</p><p>Lisa工作忙，陪伴子女的時間不多，在能力範圍內，她希望可給子女最好的作補償，「生日這些大日子，如果錢可以幫到手，搵到個安全、開心、好玩的地方慶祝，見佢哋同朋友玩得開心，4萬就4萬啦！」言下之意，生日會越貴就越開心乎？她補充，「其實小朋友對平貴冇概念，只識分好唔好玩，我只係想畀個好玩嘅party佢哋，平貴唔重要囉。」幾歲豆丁就被寵壞，問她自覺怪獸嗎？「我唔覺得自己係怪獸家長，我只係個努力想仔女開心的媽媽，希望在能力範圍內畀啲開心回憶佢哋，搞咁多嘢都係想班少爺小姐開心，貴有貴玩，平有平玩，童年係要用開心回憶堆砌嘛。」</p><p>Lisa子女生日會開支</p><p>場租：$25,000<br>蛋糕：$2,000<br>食物：$5,000<br>禮物：$5,000<br>魔術師：$3,000<br>總計：$40,000</p><p>「想幫到人」　籌款$2萬助剛果童</p><p>就讀小四的楊喜喆（Jaden），今年也有個既難忘又有意義的9歲生日。任職小學校長的楊媽媽，覺得現今孩子常常在生日做主角，賺到別人的關心和愛錫，眼見Jaden開始大個仔，倒不如趁機在生日月份做件有意義的事，去關心世界上其他需要幫忙的人，見他年紀輕輕已考得小提琴8級和鋼琴5級，音樂方面有點天份，一家人商量過後，決定籌備一場慈善音樂會，為非洲剛果兒童眼科醫院籌款。楊媽媽花950元，租用了可容納百多人的香港大會堂8樓演奏廳3小時作表演場地，由14歲的姐姐做司儀，又邀請其他同樣精於音樂的同學參與演出，順道給大家一個在台上獨奏的機會，結果共籌得近二萬元。音樂會最後15分鐘，才是切蛋糕吹蠟燭的環節，雖然節目簡單，但Jaden一樣開心。不始終是小朋友，生日有得大吃大喝，玩個痛快才會開心吧？老積的Jaden卻說：「我唔想有個太誇張的生日會，叫太多食物食唔晒會好浪費，我寧願要個幫到人和有意義的生日會。」</p><p>10歲後冇生日會　要下廚孝敬父母</p><p>楊家有個家規：10歲前，隔年才會開生日會，10歲後不但不再有生日會，還要壽星仔女每年親自下廚煮一頓飯孝敬父母。楊媽媽從小已向子女灌輸「生日唔係大晒」，反而要學懂感恩，感謝家人，別人為自己慶祝的同時，也要學懂了解身邊人的需要，做些令對方開心的事。Jaden和姐姐往時的生日會，大部份都只會在家舉行，邀請一兩個老友記出席，楊媽媽說：「小朋友大個咗唔會記得豪華的生日會着過乜衫，收過乜嘢禮物，只會記得當中開心難忘的片段，所以簡簡單單過已經足夠。」眼見時下的兒童生日會，絕大部份都像婚宴般浮誇，楊媽媽認為，「唔一定要擺太多金錢落去，驚小朋友接收錯誤信息，最緊要適可而止和量力而為。」</p><p>Jaden生日會開支</p><p>場租：$950<br>蛋糕：$400<br>總計：$1,350</p><p>生日會多花臣　條數好襟計</p><p>兒童生日會還流行聘請魔術師及卡通人物助興，又會聘請派對公司佈置場地及攝影師留倩影，我們從網上搜集資料，粗略計計這些額外開支可以有幾貴。</p><p>魔術師：時薪每小時900元至2,000元不等，根據Lisa經驗，通常越貴的魔術師，表演越精采，少點「穿崩」，連大人都睇到拍爛手掌，例如有些魔術師會變出小鳥。<br>卡通人物：近年大熱的卡通人物一定非Frozen系列莫屬，有公司提供外國人扮Elsa公主服務，時薪大約1,600元。<br>攝影師：質素參差，收費每小時300元起，有的只提供基本調光暗服務及製作DVD，有的則會包括執相和曬相，當然價錢會較貴。<br>場地佈置：不少公司會用扭氣球佈置場地，包括拱門及三呎高公仔等，主題設計可自訂，套餐費用約1,500元起。</p><p>部份圖片由受訪者提供</p><p>記者：黃子配<br>攝影：許先煜<br>編輯：謝慧珊<br>美術：楊永昌</p></body></html>