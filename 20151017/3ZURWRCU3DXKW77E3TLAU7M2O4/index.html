<html><header><meta charset="utf-8"><title>TPP（二） - 左丁山</title></header><body><h1>TPP（二） - 左丁山</h1><p>TPP達成協議後，中國反應審慎，商務部新聞發言人話持開放態度，希望TPP與亞洲地區其他自由貿易安排有互相促進，共同為亞太地區的貿易投資和經濟發展作出貢獻云云。<br>呢啲自然係官樣文章。美國國防部長卡特講：有咗TPP協議，對美國而言，有如增加一隻駐太平洋航空母艦咁重要。中國早就知道TPP排斥中國，規矩由美國日本等決定，邊度有咁快肯談判加入TPP吖，等多五六年都未遲，中國嘅對策係快快趣推動RCEP（Regional Comprehensive Economic Partnership）（區域全面經濟夥伴關係），拉攏咗日本、澳洲、南韓、新西蘭、印度加入，又盡快與韓國、澳洲、馬來西亞等簽署雙邊自由貿易協定，一於利用中國龐大人口市場，利誘其他國家逐一與中國簽訂自由貿易協議，打破美國圍堵。<br>TPP對中國有幾大影響？人民銀行首席經濟學家馬駿博士撰文指中國不加入TPP，經濟增長將累積損失兩個百分點，但中國銀行集團嘅謝湧海就認為影響有限。<br>研究分析師係咁講啫，香港廠家就有自己諗法，昨日提起嘅本地廠家富二代、富三代就對左丁山表示擔心TPP既然佔全球經濟規模約40%，包涵近年歡迎外資嘅越南在內，香港廠商冇理由唔研究吓將珠三角工廠搬過去越南，從越南免稅出口製成品到TPP成員國，主要係美國與日本。如果A廠唔郁，B廠由東莞搬去越南嘅話，A廠咪好蝕底？既然中國有排都唔會加入TPP，香港可能受制於中央，未必可以加入，本港廠商梗係要為自己打算啦。照計香港係一個中國之內嘅獨立經濟體，既然在APEC有一席位，加入TPP應該唔算違反國家利益，梁振英政府成日講「適度有為」，TPP就係試金石嘞。加入TPP點都對香港有利無害（香港本身已是自由港收慣零關稅，加入TPP唔會損失關稅收入），梁振英想話有為嘅話，就應該主動啲，爭取香港成為TPP成員。私人企業自己可以做嘅，毋須勞煩政府，碰啱TPP係政府對政府之事，特區政府仲唔快啲爭取香港加入TPP？炒股方面，已有人發掘越南概念，不過好似選擇不多；新加坡就左右逢源，既與中國行得埋，又加入TPP，還有東盟自由貿易集團，唔怪得可以領前香港。</p></body></html>