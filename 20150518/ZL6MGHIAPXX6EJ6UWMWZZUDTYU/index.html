<html><header><meta charset="utf-8"><title>一周三件：買卜蜂等甜品 - 錢雋</title></header><body><h1>一周三件：買卜蜂等甜品 - 錢雋</h1><p>卜蜂國際（043）分拆生化同工業瓣數嘅正大企業上市，已經進入直路階段。而後邊嘅正大，股權又係近乎密籠。買卜蜂，食呢注大大件甜品。<br>卜蜂計劃以100送1嘅形式，分拆正大上市，正大資本化後股數最多2.4億股，總發行量，已經唔係大推頭大製成隻。再睇吓卜蜂嘅權益，大股東泰國卜蜂食品，揸卜蜂47.83%，伊藤忠商事揸25%，卜蜂街貨權益只得27.2%。根據呢個比例分派正大，正大街貨權益，得27.2%或6,528萬股咁大把，歸邊嘅情況一目了然！</p><p>分拆正大進入直路</p><p>呢期新/半新股，炒密籠，挾到癲晒，正大街貨細奀兼近乎密籠嘅程度，上市後甚有潛質放紙鳶。但享受條件係，一定要先買卜蜂等派送。<br>睇番卜蜂本身嘅情況，一啲都唔削，母系係泰國同台灣農業食品界嘅大孖沙，上邊第二大股東伊藤忠，係日本五大商社之一，市值高達1,668億元。啱啱喺上年9月，伊藤忠先以每股1.1元，入股卜蜂。有兩位大超級大孖沙股東，對卜蜂想像嘅空間，認真好遼闊。<br>再講，卜蜂繼上年turnarounnd，盈利增長35%，到19.6億（港元．下同）後，啱啱派今年第一季成績單，盈利keep住增長33%，到4.3億元。集團主打飼料同養殖瓣數，食住規模優勢，加埋其中主營越南，經濟回暖，今年頭一季GDP增長，就達到6.03%（上年同期5.06%），地區keep住好景，卜蜂今年成績單，繼續靚仔。<br>係咁意估卜蜂今年EPS增長33%到0.103元，現價（1.19元）預測11.6倍PE，泰國卜蜂食品係講緊近17倍，卜蜂平咗截。買卜蜂等甜品，再追炒阿媽PE水位，講緊要升46%，到1.74元。<br><br>錢雋<br>細價股專家<br>本欄逢周一、三、五刊出</p></body></html>